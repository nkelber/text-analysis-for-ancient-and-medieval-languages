 GENERALIS.  I. Henricus Canisius iurisconsultus, et initio saeculi XVII in Academia Ingolstadiensi sanctorum canonum professor ordinarius, multis laboribus litterariis celeberrimus, et veterum monumentorum scrutator solertissimus, cum plura beati Alcuini opuscula in bibliothecis delitescentia luci vero publicae a se reddenda, detexisset, recte sentiens, nonnulla alia eiusdem praeclarissimi magistri opuscula aut penitus periisse, aut adhuc bibliothecarum vinculis constricta opem eruditorum exspectare, optabat ut immeritis illis pedicis manicisque exsolvantur, quo tandem in luce versari, et per ora doctorum volitare queant. Utinam, inquit, existeret, qui Alcuini omnia monumenta in lucem erueret, vel saltem illa quae iam sunt eruta, unum in volumen colligeret, collectaque simul vulgaret. Tom. II Thesauri Monum. Edit. Basnagii, pag.  et . II. Id quod Canisius in votis habuit, primus omnium maxima cura ac diligentia exsequi adlaboravit vir magni pariter inter eruditos nominis D. Andreas Quercetanus Turonensis. Is enim patriae suae amore, prout ipse profitetur initio Praefationis in suam editionem, incitatus, omnia beati Alcuini opuscula seu iam edita, seu ex codd. mss. Pauli Petavii, Augusti Thuani, Puteanorum fratrum, Sirmondi et aliorum conquisita collegit, et partim auctius ac emendatius, partim vero tunc primum detecta de novo edidit Lutetiae Parisiorum anno . III. Verum haec viri summi qualiscunque diligentia non se protendebat ad exteras Italiae, Hispaniae, Angliae ac Germaniae bibliothecas, in quibus tamen celeberrimi huius sui temporis scriptoris opuscula varia olim certatim a suis discipulis descripta ac recondita conservabantur: alii tamen viri eruditi, quibus in illa veterum monumentorum reconditoria penetrandi fortuna arrisit, Martenius, Mabillonius, Baluzius, Pezius et alii, plura opuscula mss. beati Alcuini detexerunt, quae priori illi collectioni addi, et ita nova aliquando editio completior ac perfectior fieri posset; in quem finem iidem nova sua reperta suis collectaneis addita et cum aliis opusculis, prout sese quaerentibus fortuito offerebant, commista luci publicae commiserunt. Magnum vero exinde incommodum relictum est, quod eruditi qui de beato Alcuino quaedam suis laboribus apta discere cupiebant, necesse haberent, illius seu epistolas, seu commentationes, tractatus et carmina, per vasta et parum obvia volumina distracta conquirere: quod quidem incommodum nonnisi uno novae collectionis ac editionis auxilio reparandum fuit. Incommodum isthoc magis crevit, postquam exemplaria quoque editionis Quercetanae evasere rarissima, ut nunc in paucissimis plane bibliothecis reperiantur. IV. Consilium ergo novae editionis procurandae iam initio huius saeculi in Gallia coeptum, et spes brevi illius obtinendae et absolvendae facta est: hucusque tamen exspectationem fefellit, et effectu caruit. Optabat vir praeclarissimus D. Antonius Rivet de la Grange, Benedictinus congregationis sancti Mauri in aestimatissimo opere Hist. Lit. Franciae, tom. IV, pag. , ut labor saltem, quem ipse in recensendis omnibus beati Alcuini tam genuinis quam suppositis operibus impendit, virum aliquem bene eruditum permoveret ad opus tandiu exspectatum exsequendum. His D. Riveti aliorumque virorum eruditorum votis ac desideriis quovis modo satisfaciendi cupido me tunc incessit, cum eorum, a quorum nutu pendebam, voluntate curandae bibliothecae nostrae sancti Emmerami, magnum mss. eximiae vetustatis atque optimae notae numerum continenti, admotus fui. Deprehensis nempe quibusdam codicibus, nongentorum et amplius annorum aetatem indubiis notis praeferentibus, varia beati Alcuini opuscula continentibus, eadem cum editione D. Quercetani conferens facile adverti, illorum ope plures praedictae editionis hiatus impleri, errata innumera corrigi, et veram multis locis lectionem restitui posse. Praeterea nonnulla etiam opuscula sese obtulere, frustra hucusque quaesita et ex parte ignorata ab eruditis; quorum omnium rationes suis locis proferentur. Manum ergo operi admovere coepi, non eo quidem consilio ut egomet novam illorum operum editionem susciperem, sed ut manum auxiliatricem porrigerem, si vir quispiam eo apparatu eruditionis, quo me destitutum agnoveram, instructus huic se labori serio tandem commodare vellet. V. Peropportune vero accidit quod a cl. D. Oliverio Legiponte monasterii sancti Martini Coloniae Agrippinae O. S. B. asceta doctissimo, atque, dum viveret, litteraria consuetudine mihi coniunctissimo per litteras edoctus fuerim, virum varia eruditione praeditum D. Ildephonsum Catelinot Benedictinae congreg. sanctorum Vitoni et Hydulphi ad sanctum Michaelem supra Mosam alumnum, dudum huic labori manum admovisse, iamque omnia beati Alcuini opera duobus tomis distincta prelo parata habere: quod ipsum postea ex illustris Calmeti historia litteraria Lotharingiae, atque ex Hist. Lit. Franciae tom. VIII Avertiss., pag. X, amplius et certius didici. Hunc igitur doctissimum virum D. Catelinot per litteras conveni, eidem meam operam spopondi, illiusque arbitrio et usui subsidia, quaecunque ad coeptum a se opus perficiendum ad manus habebam, lubens obtuli; quaedam insuper illi suggerens, quae ad eius notitiam haud pervenisse existimabam. Viri huius egregii Responsorias datas  Febr. , ex quibus impensum illius in novum hoc opus studium, et causa simul impeditae tandiu editionis discitur, hic subiicere, eruditis, spero, haud fore ingratum: Pluribus abhinc annis, inquit, novam Operum Alcuini editionem aggressus fui, ac trium annorum spatio, quantum in me fuit, absolvi. Ast, proh dolor! inedita ac sopita remanet ab anno . Nec non bibliotheca Benedictina, quam ad umbilicum quoque perduxi. In regionibus enim nostris opera non nisi Gallico idiomate scripta sub prelo sudant, Latina vero in forulis et pulvere bibliothecarum iacent. Huc accedit gravis penuria mss. codicum, quorum ope et opera novae editiones adornantur. Tanta est illa inopia in Gallia nostra et Lotharingia, ut in decursu laboris unum duntaxat detegere potuerimus, nempe tractatum de Processione sancti Spiritus ab Alcuino nostro inscriptum Carolo Magno imperatori coronato anno . Qualis et quantus ille sit tractatus, annuntiat Antonius Rivetus in Admonitione ad tom. VIII Galliae Litterariae, pag. X, XI et XII...... Precare pro peccatore annorum octoginta trium et mensium decem, qui nullo indiget adminiculo ad ambulandum, ad videndum, ad audiendum; sed mens sana in corpore sano, quod Dei donum est, et ei reddo corde et animo. Hucusque Senecio venerabilis. VI. Acceptis hisce viri egregii litteris facile animadverti, editionem illam Operum beati Alcuini diu adhuc fore protrahendam, aut per obitum senis huius tot iam annis gravati penitus deserendam, aut non nisi cum multorum monumentorum huc pertinentium, in variis bibliothecis etiamnum latentium defectu prodituram. Per integrum ergo annum, debilitatis virium mearum conscius, deliberans, num difficili huic labori manum ipse admoverem, tandem opus tentare mecum statui. Hoc meum propositum eidem D. Catelinot initio anni  per epistolam significavi, confisus tunc, quod a nova, quam animo et calamo conceperat et parturire moliebatur clariss. D. Legipontius supra laudatus, societate litteraria Benedictina, auxilium atque subsidia maiora ad hoc opus facilius exsequendum conducentia essem adepturus. De hoc enim instituto idem D. Legipontius rev. D. Calmetum per litteras edocuit, doctosque sodales congregationis Lotharingicae, cui is tunc praefecturam gerebat, ut huic societati sese adiungi paterentur, invitavit: singulariter vero D. Catelinot eo permovit, ut collectanea sua, pro nova editione operum B. Alcuini parata, mihi cederet, nomine eiusdem societatis completius et emendatius vulganda. Assensit vir optimus D. Legipontii postulationi, et sine dilatione, propriae suae gloriae prope oblitus, cum maxima benevolentia, quod petitum fuerat, praestitit. Is ergo mense Aprili eiusdem anni totum suum apparatum cum quibusdam praeliminaribus, cum notis variis et observationibus doctissimis ad me direxit, magna simul cum humilitate deprecatus, ut si quid aliquando ex Operibus tanti viri vel omnia edenda sint, suo parcatur nomini. Multo praeclarius est, inquit, et dignius nomen societatis litterariae, quod tam magnificae editioni praeponatur. VII. Verum institutum illud societatis litterariae Benedictinae, quod D. Legipontius maximo cum fervore promovere laboravit, ad optatum effectum illo vivente perduci haud potuit; ipso vero ad coelestes sedes abeunte penitus, quod dolens refero, et in cunis exspiravit, commercio litterario, quo prolem conceptam animari oportebat, simul abrupto. Totum igitur pondus propositi laboris, in adornanda nova Operum beati Alcuini editione, in debiles humeros meos recidit: quos tamen subtrahere nolui; sed recogitans difficultates non fugiendas esse, sed superandas, et omnia nos posse in eo qui nos confortat, credensque simul hunc laborem cessurum ad Dei gloriam et aliquem Ecclesiae profectum, vel etiam ad rei litterariae commodum et quodcunque incrementum, memet ad opus cordate aggrediendum excitavi. Divini ergo auxilii spe fretus, virorum etiam doctorum, eorum maxime qui ubivis locorum thesauris veterum monumentorum custodiendis praesunt, adiumenta quaerere, et bibliothecarum tam vicinarum quam dissitarum, in quibus codices huc pertinentes latere noveram aut suspicabar, fores pulsare constitui. Scripsi ad doctos illarum bibliothecarum custodes, ad alios eruditos magni nominis magnaeque auctoritatis viros, ut thesauros latentes aut aperirent, aut aperiri iuberent; atque ad meum usum primo operum ab ipsis servatorum catalogos, deinde ipsa opera me delecta, vel variantes lectiones inde excerptas mecum communicari facerent. Quae quidem res felicius quam sperare poteram, cessit, ita, ut Alcuinus meus longe ditior quam in collectione D. Quercetani aut D. Catelinoti fuit evaserit: quorum id ope, quibusque mediis id perfecerim, nunc paucis enarrabo. VIII. Prima subsidia mihi venere e bibliothecis illustrissimorum capitulorum cathedralium Salisburgensis et Frisingensis, opitulantibus illarum ecclesiarum reverendissimis canon. capitularibus, praeprimis D. comite de Saurau, eo tempore rev. archiepiscopi ac principis Salisburgensis ad comitia imperii hic Ratisbonae legato plenipotentiario; et D. barone de Wertenstein, serenissimi ac eminentissimi cardinalis Bavari, episcopi Frisingensis, etc., etc., consiliario intimo, utroque bonorum omnium luctu satis nuper erepto. Ambo summa cum benevolentia plures, quos inspicere cupiebam, codices e pretiosissimis illis vetustatis reconditoriis subministrarunt, quorum ope varia anecdota obtinui, quorum aliqua ad edita emendanda, alia ad defectus maxime notabiles supplendos, alia denique ad opus novis opusculis augendum adhibere potui, prout suis semper locis notavi. IX. Non minus benevolum, nec minus ad studia mea iuvanda propensum expertus fui eminentissimum D. cardinalem Passioneum, iam antea de beato Alcuino, cuius epistolam ad Eanbaldum, nunc ordine quinquagesimam Kb] tom. I, pag. , notis varia eruditione refertis illustraverat, optime meritum: hic ergo vir summus, fama eruditionis clarus et, dum viveret, litteratorum Maecenas optimus a me imploratus, primo indicem omnium opusculorum ad Alcuinum pertinentium, in praedivite bibliotheca Vaticana cuius ille tunc praefecturam cum maxima sui nominis laude gerebat, servatorum ad me mitti curavit; deinceps vero eiusdem bibliothecae custodibus, ut quae ex eodem indice selegeram, descripta ad me dirigerent, mandavit. Inde ergo accepi: o libellum beati Alcuini ad monachos Gothiae contra haeresin Felicis, hucusque desideratum, editum a nobis cum praefatione cl. D. Foggini; o libellum de Antichristo Alcuino suppositum; o libellum de Partibus orationis, de quo videatur monitum praevium ad part. V Operum Alcuini; o chartulas calculationis cursus lunaris et bissextilis praeparationis. Demum variantes quasdam et meliores lectiones, quas suis locis addidi. X. His eminentissimi cardinalis beneficiis cumulatus, et fiducia tam promptae benevolentiae animatus eiusdem quoque consilium expetere non verebar, de edendis inter Opera beati Alcuini vel omittendis libris illis famosis, quos Carolinos appellant, de non adorandis imaginibus, quos quidam scriptores eidem Alcuino nostro tribuere volebant. Simul vero rogavi ut eosdem libros cum cod. mss. bibl. Vaticanae, quem litteris Longobardicis scriptum ibidem servari scripserat Aug. Steuchus de falsa Donat. Constantini contra Laurentium Vallam, lib. II, pag. , conferri iubeat, eum praecipue in finem, ut constare possit, an capitulum ultimum illorum librorum, quale in editione Severini Binii reperitur, genuinum sit, an, quod Goldastus adversus Binium contendit, spurium et confictum? Non reticuit eruditissimus cardinalis suam, quam mente tenebat sententiam, eamque mihi aperire dignatus est per epistolam Roma ad me scriptam IV Kal. Febr. , in haec verba: In bibliotheca Vaticana nullus reperitur ms. cod. libros illos continens quos Carolinos de non adorandis imaginibus vocare solent. Quod pertinet ad eorum confutationem ab Adriano I compositam et Carolo Magno inscriptam, exstat illa in duobus mss. Codd., nempe Regio Vat.  et . Sed uterque Codex chartaceus est et admodum recens. Etsi vero ex forma litterarum aperte constet, in Gallia utrumque exaratum fuisse, neuter tamen indicat, ex quo vetustiore Codice, et in qua bibliotheca descriptus fuerit. Caeterum nihil dubito, Codicem  illum ipsum esse, quem ad Gregorium XIII fuisse missum ex Gallia tradit Severinus Binius. Cum autem enixe postules, utrum bonum censeam dare his quoque locum in appendice Operum Alcuini, candide dicam: non censere; nullam enim esse video alicuius ponderis coniecturam, quae suadeat Carolum Magnum Alcuini opera usum fuisse in iis condendis libris, quos Carolinos appellant. Hactenus sapientissimus cardinalis, cuius consilium eo libentius secutus sum, quod revera nulla ratio, quae alicuius ponderis haberi possit, succurrat pro opinione contraria, multae vero et graves rationes prorsus persuadeant, beatum Alcuinum illorum librorum auctorem non fuisse, quas protuli infra in praefatione ad opuscula supposita. XI. Hoc primum tentamen cum tam feliciter mihi cessisset, alias insuper vias explorare constitui, minime haesitans, per illas me reperturum ampliora adhuc subsidia, et viros eruditos aeque ad studiis meis succurrendum faciles. Quod ut promptius fieret, conspectum omnium opusculorum, quae et quo ordine in nova editione comparere deberent, anno  typis Montagianis vulgari feci: addito indice aliquorum codd. mss. in variis bibliothecis latentium: atque ita una quasi generali epistola viros doctos ad symbola sua huc conferenda invitavi ac provocavi; nec sane frustra; spe enim citius viri quidam et eruditione et libris editis celeberrimi ultro nec singulariter implorati suam operam obtulerunt. Inter quos primi fuere illustris D. Christ. Ludov. Scheidius serenissimae familiae Guelficae historiographus, operis laudatissimi: Origines Guelficae aliorumque plurium scriptor. Cl. D. Christ. Adolphus Klotzius in universitate Halensi eloquentiae et philosophiae professor variis lucubrationibus et litterariis pugnis clarus; deinde illustris D. Christ. Fridericus Temlerus regiae Danicae maiestati a secretis. A. D. Scheidio ocius accepi epistolam humanitate plenam, qua mihi propensissima voluntate omnem operam suam addixit, et ad similem benevolentiam doctos Danos et Anglos, misso ad eos conspectu a me edito, persuadere velle promisit. Maiora praestitit D. Klotzius, qui ut eumdem conspectum noviter vulgatum toti orbi litterario notum redderet, illum cum magna commendatione in Actis eruditorum Lipsiensibus anni  pag. , recensuit, ac postea per epistolam ad strenue in coepto opere pergendum, me animavit, oblatis quibusvis, quae in illius potestate essent, subsidiis, donatoque libello paucis apud nos cognito et rarae eruditionis, in quo de eruditione Saxonis Carolini Alcuini discipuli, Vitembergae sub praesidio D. Ioannis Guilielmi de Berger disseritur. XII. Porro illustris D. Temleri propensionem insolitam et ardorem pro laboribus meis iuvandis prorsus singularem, quo vocis praeconio exornem vix habeo. Vir iste praeclarus, nunquam antea mihi cognitus, ex Actibus Lipsiensibus de consilio meo edoctus, paulo post lectiones quasdam variantes epistolarum ac librorum de Trinitate, ex veteri editione Homiliarii Doctorum descriptas et a cel. Baluzio olim notatas, ad me misit, et ut opera sua pro libitu uterer, me cohortatus est. Hac viri optimi benevolentia fretus ipsum rogavi, ut si quos doctos viros in Anglia nosset, eos mihi conciliaret; ut beati Alcuini scripta, quae in illius regionis bibliothecis servari ex catalogis librorum mss. Angliae et Hiberniae, atque ex aliis eruditorum recensionibus noveram, perquirerent, et ea quae expetieram pro gloria conterranei sui ad me destinarent. Non defuit petitis vir illustris; illius tamen conatus ibidem fuere frustranei. Responsum enimvero ex Anglia tulit doctis viris profecto indignum, nobisque ingratum: exspectare nos iusserunt ultra anni spatium, donec desiderata describi possent; simul vero pro scriptura ac labore unius hebdomadae, mercedem pacisci voluere centum et ultra librarum sterlings. Et primam quidem conditionem in acceptis ferre voluissem; alteram vero, quae turpis nobis visa est (et cui non videretur?), repudiare debui. Neque tamen fortuna, quae in Anglia minus fuit propitia, me penitus deseruit; beneficio enim viri clarissimi D. de Brequigny, regiae inscrip. et hum. lit. Academiae socii, epistolas, quas maxime obtinere desiderabam, ab eodem, dum Christianissimi regis mandato anno  Angliae bibliothecas perscrutaretur, ex cod. ms. bibliothecae Harleianae descriptas accepi. Huius ergo viri egregii benevolentiae thesaurus iste litterarius ab omnibus eruditis in acceptis referendus est, ut prolixius narravi in Monito praevio ad Mantissam. XIII. Aliam rursus viam labores meos iuvandi causa in Hispania nempe, tentavit praelaudatus D. Temlerus Optabam ex illius regionis bibliothecis, praesertim Escuriali et Toletana, nonnulla monumenta ibi, quod sciebam, servata adipisci, ad historiam erroris Adoptianorum, cuius Alcuinus maxima pars fuit, illustrandam conducentia: epistolam nimirum ineditam episcoporum Hispaniae, sectatorum Elipanti archiepiscopi Toletani, ad episcopos Galliae, Aquitaniae et Austriae scriptam, cuius potissimum causa convocatum fuit concilium Francofordiense anni , cuius ob detritos, ut praetendebatur, characteres non nisi initium et conclusionem dederat D. Henricus Floresius in sua España Sagrada, tom. V, pag. . Cupiebam pariter, libros Etherii ac Beati adversus ingruentem errorem Adoptianorum scriptos, et primum a Petro Stevartio cum aliis veteribus scriptoribus Ingolstadii anno  editos, cum cod. ms. conferri et inde emendari posse, eo quod editio illa in nonnullis locis manca et imperfecta esse videbatur; statueram siquidem aliquando libros illos correctiores in appendicem operum beati Alcuini referre, sicut in illorum conspectu typis vulgato significavi. Huic meo desiderio ut satisfieri posset, laudatus Temlerus amicum in Hispania degentem, eadem promptitudine ac zelo ad litteratorum labores iuvandos affectum, convenit, nempe D. Carolum Christophorum Pluer regiae legationis Danicae Madriti ecclesiasten; qui vir praeclarissimus ocius omnem lapidem movit, viasque omnes tentavit, atque viros doctos, quos in hunc finem quidpiam conferre posse credebat, infatigabiliter sollicitavit, ut hisce votis meis obsecundarent. Verum conatus illius plurima reperere obstacula: fores enim bibliothecarum illarum tantopere obseratae sunt, ut nemini exterorum ad illas accessus pateat, aut codices mss. ibidem reconditos ulla ratione cuiquam pedicis ac manicis suis solvere in aliorum usum liceat. Reperit tamen laudatus D. Pluer virum magni apud Hispanos et apud exteros quoque nominis, D. Gregorium Maiansium generosum Valentinum, a quo, ob gestam aliquando praefecturam bibliothecae regiae, quaecunque votis meis expetita obtineri posse spes magna affulsit. De hoc D. Maiansio laudatus D. Pluer in litteris e Portugo ad aquas minerales in montibus Granatensibus d. d. X Iun. , ita ad me scripsit: Non omnino desunt viri sapientia et eruditione praestantes, quorum dux et antesignanus celeberrimus Greg. Maiansius sine dubio censendus est. Vir enim iste una cum doctissimo fratre Antonio sese unice litteris consecravit. Regi cum esset a bibliotheca Gregorius, ut invidiae cederet, se hoc munere sponte sua abdicavit. Tantum vero abfuit ut ista rerum mutatio virum a litterarum amore avocaret, ut calcar potius ipsi addidisse videatur. Verum certe est, qui cum solida eruditionis laude aequale inserviendi studium coniungat, excepto Gregorio, in universa Hispania reperiri neminem. Viro igitur huic tantopere mihi laudato desiderium meum per epistolam aperui, atque adiutorium illius, si quod mihi impendere valeret, expetii, eo eventu felici, ut ab amicis suis tandem illam magni momenti epistolam episcoporum Elipanti sectatorum ineditam extorserit, quam is e cod. ms. Toletano descriptam ocius ad me deferri curavit, addita epistola, quam ad fidem rei conciliandam impressam exhibui. Codicem tamen, in quo continetur memoratus Apologeticus Etherii et Beati, quo cum editio Stevartii non satis accurata conferri potuisset, nulla industria obtinere potuit vir optimus, cui in hunc finem eiusdem Stevartii volumen typis impressum direxeram; prout mihi significavit in epistola altera ibidem a me exhibita. Quae causa fuit mutati a me consilii, quod etiam D. Catelinot placuerat, eosdem libros his operibus iungendi, ut initio proposueram in conspectu operum istorum superius memorato. Quaenam alia idem D. Maiansius, studiis meis summopere affectus, pro illustrandis Adoptianorum scriptis et actis suggesserit, et humanissimis atque eruditissimis illius epistolis intelligi potest, in Appendice II a me relatis. XIV. His viis, ad terminum mihi propositum felicius pertingendi, in Lotharingia, Italia, Anglia et Hispania haud omnino frustra tentatis, committere haud potui, quin etiam insigniores bibliothecas Galliae consulerem, in quibus tam praeclare versati sunt sodales celeberrimae Benedictinae congregationis sancti Mauri: quamvis ab hoc proposito me avertere potuisset D. Catelinot supra laudatus, ad me scribens quod in Gallia et Lotharingia tanta sit mss. codd. inopia, ut in decursu laboris sui unum duntaxat detegere potuerit, nempe libellum de Processione Spiritus sancti. Nihilominus idipsum per memet experiri etiam volui. Scripsi igitur ad rev. D. Boudier, eiusdem congregationis tunc superiorem generalem, rogans ut quosdam suorum sodalium ad operam suam mihi commodandam permoveret. Non defuit meis petitis vir humanissimus, cuius posthac benevolentiam in aliis quoque rebus, quod aeterna apud nos memoria celebrabitur, utilissimam expertus fui. Eius ergo iussu doctissimus D. Philippus Ludovicus Lieble in abbatia sancti Germani a Pratis bibliothecarius, primo catalogum omnium opusculorum mss. ad Alcuinum pertinentium, quae in bibliotheca regia Parisiensi servantur; deinceps vero variantes lectiones summa diligentia inde excerptas, et quaedam anecdota ad me misit, nimirum epistolam Alcuini ad Georgium patriarcham Ierosolymitanum; et opusculum de Orthographia. Huius viri industriae pariter debeo notitiam illarum epistolarum quas, tandiu in bibliothecis Angliae conclusas, nuper suis vinculis solvit vir illustris D. de Brequigny, cuius supra memini, et amplius memoravi in Monito praevio ad Mantissam epistolarum Kb] ubi tota detecti huius thesauri historia ipsis huius celeberrimi Academici verbis narratur. XV. Alter quoque eiusdem congregationis sodalis eruditissimus D. Iacques-Claude Vincent bibliothecarius abbatiae sancti Remigii Rhemensis ab amico mihi addictissimo D. Ioanne Francisco monasterii sancti Symphoriani Metensis monacho Benedictino, historiae novae eiusdem civitatis scriptore, excitatus opem non modicam mihi tulit, conferendo opuscula Alcuini mss. in bibliotheca sancti Remigii, et altera sancti Theodorici prope Rhemos servata, quorum differentes lectiones ad me missae apprime servierunt ad veram lectionem multis locis restituendam. Cupiebam equidem simul conferri potuisse vitam beati Alcuini antiquam cum cod. mss. Rhemis quoque in bibliotheca monasterii sanctae Mariae servato, quo usus est D. Quercetanus, cuius nihilominus editio alicubi mendosa mihi videbatur. Verum idem mihi accidit quod olim D. Mabillonio, qui, ut ipse narrat in observationibus praeviis in Vitam beati Alcuini, num. , codicem illum aliquando visum, ac postea, ut cum editis conferri posset, perquisitum, nancisci non potuit: etiamnum enim neque in praedicta bibliotheca, neque in eiusdem catalogo manuscriptorum huius Vitae ullum vestigium reperitur, prout edoctus fui ex litteris amicissimi D. Caroli Lanceloti die  Martii  ad me exaratis, cuius viri laboribus et industriae singulari monasterium nostrum sancti Emmerami in acceptis fert sacrarum linguarum et elegantioris litteraturae pleniorem eruditionem. XVI. Grata demum mente recolenda est beneficentia reverendissimi ac dignitate simul atque multiplici eruditione illustrissimi S. R. I. principis et abbatis sancti Blasii D. Martini Gerbert. Ei in acceptis ferendum, quod nunc publicam lucem adeptae sint epistolae quaedam ad Amalarium episcopum Trevirensem et Petrum Nonantulae abbatem pertinentes. Unde etiam controversia de auctore epistolae de Caeremoniis baptismi, quam Canisius et Quercetanus Alcuini esse arbitrabantur, in luce collocata est, Sirmondique sententia pro eodem Amalario confirmata. Neque sine laude praetereundi sunt duumviri in republica litteraria optime meriti et diffusa eruditione, quam praeclaris suis operibus probarunt, celeberrimi; nempe D. Oefelius bibliothecae electoralis Monacensis; et D. Kollarius, Caesareae Vindobonensis, custodes et cultores solertissimi. Primus excusso ditissimo suae curae concredito thesauro, quidquid usibus meis aptum reperit, mihi tradidit, ac praeterea multa laboribus meis accommodatissima consilia suggessit. Alter indicem omnium codd. mss. ad Alcuinum pertinentium in amplissima Caesarea bibliotheca servatorum mihi benevole indulsit, et posthac lectiones variantes inde extrahi, easque una cum epistola inedita ad Aquilam, quae nunc ordine  [Edit. nov. ] est, ad me deferri curavit. XVII. Haec fere sunt subsidia, quae pro explendis, augendis corrigendisque beati Alcuini Operibus ope virorum eruditorum obtinui. Porro in reliquis commemorandis, quae ab aliis quibusdam bibliothecis ad me pervenerunt, minoris momenti, non est, cur diutius lectorem detineam. Omnium enim opusculorum, quae mihi usui fuere, mentionem semper feci in Monitis praeviis. Nunc ergo, quid in hac editione praeterea praestitum a me sit, breviter enarrandum, ad ea, compendii gratia, lectorem referendo, quae in iisdem Monitis ad singulas Partes additis, praenotavi. XVIII. Ope nimirum codicum mss. vetustorum, imo maiorem partem coaevorum ac optimae notae; opusculorum quoque quorumdam separatim editorum, quorum copiam ex variis, quas laudavi, bibliothecis habui, editionem D. Quercetani prope ubique, praeter libros adversus Felicem et Elipantum scriptos, quorum nulli vetusti codices reperiri potuerunt, correxi; multa loca corrupta suae integritati restitui; monumenta nonnulla, quae ad haec usque tempora condita delituerunt, collegi, iisque hanc meam editionem locupletavi: inter quae praeprimis memorandae sunt epistolae ultra septuaginta, quas prioribus, ante quam illae ad me e bibliotheca Harleiana pervenissent, iam prope prelo absolutis, per modum Mantissae addere oportuit Kb]. Reliqua anecdota et nunc primum in lucem eruta in Elencho operum statim subiiciendo compendii causa signo stellae * notavi. Porro opuscula dubiae auctoritatis, atque omnino spuria et beato Alcuino supposita a genuinis, quibus in priori editione commista fuerunt, separavi: de quibus eruditi legere non gravabuntur Monita praevia unicuique opusculo praefixa. Demum toti huic collectioni triplicem Appendicem adiungere visum est, cuius consilii rationem quoque reddidi in Monito praevio. XIX. His omnibus prelo pene absolutis forte fortuna ad manus meas delatus est cod. ms. vetustissimus, circa medium saec. IX scriptus, repertus nuper in bibliotheca collegii sancti Pauli huius urbis nostrae Ratisbonensis, cuius contenta anecdota inter addenda et supplenda dare oportuit ad calcem Operum. XX. Curam demum meam eo direxi, ut haec editio maiori lectorum commoditati servire possit. Quapropter loca quaedam per meas aliorumque notas illustrare studui: sanctorum Patrum sententias et integras nonnunquam commentationes, quas beatus Alcuinus in sua commentaria suosque tractatus retulit, ex optimis editionibus citavi; differentes ac aliquoties meliores lectiones adnotavi, et alia praestiti quae hic commemorare longum esset, et ab attento lectore in ipso opere facile deprehendi possunt. XXI. Quod ordinem quo singula opuscula in hac collectione disposita fuerunt, concernit, diversus est ab illo quem obtinent in editione D. Qnercetani. Initium coepi ab epistolis, quas collector laudatus penultimo loco dedit, ob hanc potissimum rationem, et quod ab eruditis avidius expetantur, et quod ex illis, tanquam fonte limpidissimo, maiorem partem profluxerint, quae de Vita beati Alcuini sum commentatus; et ideo tanquam testimonia fidelissima haberi debeant illorum omnium quae ibi narrantur et critice expenduntur. Epistolas sequuntur secundum dignitatem materiarum opuscula exegetica, dogmatica, liturgica et moralia; historica seu Vitae sanctorum, poetica, grammatica, rhetorica et dialectica; illa demum, quae exstant, astronomica, de cursu et saltu lunae ac bissexto. Idem deinde ordo servatur in opusculis dubiis et supposititiis. Et haec fere sunt quae in novissima hac Operum beati Alcuini editione pro mea tenuitate inter tot et varia officii mihi incumbentis negotia, quae totum pene hominem sola exposcunt, praestare potui: quod etiam munus impedimento fuit, ne opus, quod in statu maioris quietis coeptum fuit, citius absolveretur, aut accuratius expoliretur. Quod aequi bonique habeant benevoli et eruditi lectores. COMMENTATIO FROBENII DE VITA BEATI F. ALBINI SEU ALCUINI DE NOVO EX GENUINIS ACTIS ET ILLIUS SCRIPTIS CONCINNATA.  PROOEMIUM.  Viri eruditi, qui sanctorum Ecclesiae Patrum aliorumque veteris aevi celebrium scriptorum operibus colligendis, aut nova editione vulgandis, operam navarunt, non tantum in illustrandis scriptis, verum etiam in ordinandis gestibus et actibus illorum, suoque tempori assignandis omnem diligentiam adhibuerunt, ut nimirum virorum sua aetate tam illustrium non tantum eruditio et doctrina, huius nostrae aetatis hominibus ac posteris communicaretur; verum etiam illorum virtutes, quibus quondam praefulserunt, ad imitandum proponerentur. Idem consilium in hac nova beati Alcuini Operum editione sequi nostri muneris esse credidimus. Quamvis enim vetustus quidam et prope coaetaneus scriptor anonymus Vitam beati viri ex narratione Sigulfi eius discipuli posteris commendaverit, illius tamen narrationes, solida crisi et nonnunquam veritate destitutas esse, diu conquesti sunt eruditi. Propterea vir illustris D. Andreas Quercetanus correctiones plures illi adhibere, novamque Vitam beati Alcuini ex propriis alius scriptis et Operibus a se vulgatis, concinnare necessum duxit; illamque suae editioni, praefationis loco, praefixit. Quae quidem industria tunc sufficere potuit ad Alcuinum nostrum ex opusculis tunc detectis plenius cognoscendum. Nihilominus cum ex scriptis noviter nunc repertis, quae D. Quercetani notitiam fugerunt, commentationi viri huius clarissimi novam lucem conciliari, et quae adhuc obscura remanebant, plenius elucidari posse comperimus; operam nostram, in Vita beati viri de novo concinnanda, et quaestionibus quibusdam hinc inde motis enodandis positam, haud importunam aut inutilem fore iudicabunt, ut confidimus, eruditi lectores; quorum tamen rationabili desiderio, Vitam nonnunquam primaevam ac ipsius D. Quercetani commentationem inspiciendi et consulendi, deesse noluimus, sed utramque ad finem huius nostrae elucubrationis exhibebimus. CAPUT PRIMUM. De beati Alcuini variis nominibus, patria, parentibus, fratribus, etc.  I. Nomen Alcuini varie in variis scriptis ac codicibus exaratum reperitur. In vetustioribus quidem et correctioribus chartis, in epistolis maxime quas coaevo prope charactere scriptas deprehendimus, nomen suum ipse, ut coniicere licet, frequentius expressit scribendo vel Albinus vel Alchuinus, vel, dum ad Davidem suum, ad Homerum, ad Damoetam, amicos alios familiarius scribebat, Flaccus Albinus aut Albinus Flaccus. Reliquas igitur appellationes, quales a posterioribus scriptoribus exaratae leguntur, ut Alboinus, Alkoinus, Alchwinus, Alquinus, etc., imperitiae scribentium aut durae aspirationi dictantium, credam esse attribuendas. Nimis ergo acute nonnulli huius nominis originem per fictas prorsus derivationes et vocum compositiones inquirunt cum Heutero, qui in Etymis Alcwin interpretatur: undique rem facientem augentemque, a verbo Gwin, quod apud Germanos lucrum significat. Caeterum, Alcuin seu Alchuin nomen patrium Germano-Saxonicum fuisse videtur, quod posthac meliore et Latino vocabulo Albinus, efferre voluit; prout fecisse apparet in epistola ad Elipantum scripta, qui in sua Responsoria ad nomen istud alludens insigni scommate ipsum vocat Albinum nigredine teterrimum. II. Pronomen Flaccus, quod nonnunquam ante vel postposuit, e baptismate hausisse cl. Quercetano in praefat. num.  visum est. Vero tamen similius est, nomen hoc esse ascititium, quo beatus Alcuinus inter familiares, quos in artibus liberalibus ac scientiis excolendis socios habuit, uti consuevit, ex more scilicet sui temporis, de quo in epistola   ad Gundradam, cognomento Eulaliam ita scribit: Saepe familiaritas nominis immutationem solet facere, sicut ipse Dominus Simeonem mutavit in Petrum, et filios Zebedaei, filios nominavit tonitrui: quod etiam in antiquis vel his novellis diebus probare poteris. Flaccus ergo nomen fuit Alcuino ascititium, vel ab ipso electum; Alcuinus vero seu Alchuinus primaevum et proprium. Quapropter loco inscriptionis Operum illius, qua cl. Quercetanus, auctoritate Sixti Senensis et aliorum quorumdam deceptus, primo, ut ipse fatetur num.  praefat. usus est, ponendo: Albini Flacci Alchuini, nos ubique posuimus: Flacci Albini seu Alcuini; in contextu vero nostro semper Alcuinus scribimus, quod et frequentius fieri ab eruditis comperimus. Verum in his diutius immorari operae pretium non est. III. Sollicite vero cavendum est ne hic noster Albinus seu Alcuinus confundatur vel cum Albino abbate Cantuariensi, a ven. Beda in prologo et lib. V Hist. Angl., cap. , laudato, et ad quem eiusdem Bedae exstat epistola Analect. Mabillonii novae editionis pag. , vel cum Albino Leonis III papae cubiculario, cuius meminit Eginhardus in Annalibus ad annum , vel demum cum Albuino monacho Hersfeldensi. De duobus quidem posterioribus pauciores sunt, qui se in errorem huius confusionis induci passi sunt; de priori vero Albino, cuius ven. Beda meminit, plerique paulo recentioris aetatis scriptores hallucinati sunt: et quidem Clemens Reynerus, vir alias apprime doctus, Apostol. Benedict. in Anglia tract. I, sect. I, pag.  seqq., multis contendit, eumdem esse Albinum Bedae, quem vocat, discipulum et Caroli Magni magistrum; hancque ait esse communem historicorum traditionem; nec repugnare existimat aetatem Bedae et Alcuini (quam difficultatem D. Quercetanus obmovebat), quoniam, ut credebat, Alcuinus aetatem centum annorum attigit vel etiam superavit, quippe qui in epist.  , ad Carolum, se senem valde annosum esse indicat. IV. Verum hanc Reyneri opinionem solide reprobat R. P. Michael Alfort Annal. Eccles. Britan. tom. II, ad annum , num.  et seqq., demonstrans, traditionem historicorum quae praetenditur, nec communem esse, nec talium virorum, qui vetustatis haberent sigillum, sed quorumdam mediae aetatis, qui ad pauca respicientes facile pronuntiant. Istis ergo qui putant Alcuinum Cantianum fuisse, et coenobio sancti Augustini ibidem praefectum, nominis similitudo, et temporum aliqua vicinitas imposuit, ut scribit Harpsfeldius saec. IX, c. , apud eumdem Alfortum l. cit. num. . Et sane, si scriptores illi narrationem ven. Bedae de Albino suo accuratius expendissent, suum errorem facillime deprehendissent. Narrat enim in libri V cap.  Albinum iam anno  in regimine monasterii sancti Augustini Cantuariensis Adriano successisse: et in prologo laudat illum tanquam abbatem reverendissimum et doctissimum, non a se, sed a beatae memoriae Theodoro archiepiscopo et ab Adriano abbate in illa ecclesia Cantuariensi, ubi Beda nunquam munus docendi obivit, institutum fuisse. Insuper ven. Beda Albinum illum sui opusculi Historiae gentis Anglorum auctorem ante omnes et adiutorem laudat, cuius opera et consilio in illa Historia concinnanda se usum fuisse profitetur. Quae omnia profecto Alcuino nostro convenire haud posse, quisque vel parum attentus facile perspiciet. Consule, si placet, quae contra Reynerum solide disputat Alfortus l. cit. Inferius pariter monstrabimus, beatum Alcuinum nunquam fuisse ven. Bedae discipulum. Anastasius Bibliothecarius in Vita Adriani I papae mentionem facit cuiusdam Albini, quem vocat regis Caroli deliciosum, qui cum Georgio episcopo et Gulfardo abbate missus sit a rege bellum Longobardicum suscepturo ad sedem apostolicam anno . Verum hic Albinus deliciosus alius est ab Alcuino nostro, qui illo anno Eboraci adhucdum residens, necdum in Galliam transmigraverat. Vocatur tamen et ipse noster Alcuinus deliciosus regis Caroli a Sigeberto Gemlacensi, Trithemio et aliis, quorum testimonia suo loco inferius afferemus. Vide Mabil. libr. XXIV Annal., num. , pag. . V. De huius ergo nostri Flacci Albini seu Alcuini nunc patria et parentibus paucis, quantum ex certis monumentis elicere potuimus, disseramus. Illum in Scoticis Britanniae partibus natum fuisse quidam Scotiae historici existimarunt, inter hos Buchananus, lib. V Hist., non a familia, sed a gente Scotorum, qui se Albinos sua lingua vocant, nomen suum traxisse contendit. Alios quoque, ut hic D. Quercetanus notavit, reperire est qui illum in comitatu Midlesexiae, non procul a Londino oriundum dixerunt. Verum nihil est quod in unius alteriusve partis patrocinium ex monumentis vetustatis possit adduci: illorum ergo scriptorum sententia unice probanda est, qui beatum Alcuinum ex proprio ipsius testimonio Eboraci in Northumbriae regno natum fuisse affirmant; ita enim ipsemet scribit in epist. , ad Eboracenses: Vos fragiles infantiae meae annos materno fovistis affectu; et lascivum pueritiae tempus pia sustinuistis patientia, et paternae castigationis disciplinis ad perfectam viri edocuistis aetatem. Enimvero an non ibi natus censeatur, ubi non tantum in virum excrevit, sed et pueritiam, imo et infantiam exegit? sed crebra forte, quam beatus Alcuinus in suis epistolis facit, Nordanhumbrorum mentio, qui regiones Scoticas usque ad Edinburgi fretum possidebant, praedictis scriptoribus rerum Scoticarum ansam dedit, inquit D. Quercetanus, ut in Scotia procreatum eum suspicarentur. Legi quoque de hac quaestione meretur Richardus Smitheus Florum Hist. eccles. Anglorum libro II, cap. , sect. , num. . VI. Non eadem certitudine constat quo genere beatus Alcuinus, aut quibus parentibus fuerit oriundus: quod quidem ipsemet ferme tacuit, et nullus actuum illius aut Vitae scriptorum prodidit. Auctor Vitae eius initio cap. , nobili illum gentis Anglorum prosapia exortum asserit. Et rursum num.  eiusdem cap. indicat, tyrones scholae Eboracensis, inter quos et Alcuinus numerabatur, e classe nobilium fuisse: erat, inquit Ecgberto praesuli, cuius disciplinae puer quoque Alcuinus traditus fuerat, ex nobilium filiis grex scholasticorum. Haec generis beati Alcuini nobilitas inde maxime elucet, quod stirpi sancti Wiligis, patris sancti Willibrordi cognatione iunctus fuerit, ac eo titulo cellam maritimam a sancto Wiligiso in promontoriis, mari Oceano et Humbri fluvio vicinis, constructam, ac deinceps a posteris suis possessam, ipse legitima successione obtinuerit, prout ipse testatur in epist. ad Beornradum, Vitae sancti Willibrordi in hac editione praefixa, et cap.  Vitae eiusdem. Porro de nobilitate generis sanctorum Wiligisi et Willibrordi Alcuinus in elegia, Vitae huius sancti apposita, seu cap. , et de sancto Willibrordo ita canit: Nobilis iste fuit magna de gente sacerdos. De sancto Wiligiso vero: Vir fuit in populo dignus, cognomine Wilgis,    In Transhumbrana nobile gente degens. Hinc B. Alcuinus Carolo Magno ipsum sub spe amplae mercedis vocanti respondit: Libenter etiam paterna in regione mea non modica haereditate ditatus, hac spreta, tibi ut prodessem, hic pauper stare delector. Vitae cap. , num. . VII. Et haec quidem pauca, nec plura de beati Alcuini genere; de parentum vero eius nomine ac conditione nihil nobis aetas indulsit. Fratres tamen et sorores in Anglia habuit, quod ipse satis aperte indicat in epist. , ad Aquilam, in qua huic intimo suo amico singularem, quo ipsum amplectebatur, amorem significans scribit: Credas velim, Pater dulcissime, quod non tanta suavitate fratrum vel sororum litterulas legere potui ultramarinas, quanta tuae dilectionis transalpinas: nec tale post eos taedium fatigat cor meum, quale post tuae faciei visionem amabilem. Inter fratres porro illius germanos an censendus sit idem Aquila seu Arno, episcopus primum ac deinde primus archiepiscopus Salisburgensis, quocum beatus Alcuinus per frequentes epistolas omnia sui pectoris arcana communicavit, non concordant scriptores. Viri quidam celebres, Mabillonius, lib. XXIII Annal., pag. ; et in Elogio hist. ad Vit. beati Alcuini, cap. , num. ; Rivet., Hist Lit. Franc., tom. IV, pag. ; Ceillier, Hist. Gén. des auteurs sacrés, tom. XVIII; Quercetanus in praefat., cap. , num , D. Catelinot in ms., nihil haesitantes pronuntiant, beatum Alcuinum Arnonis eiusdem fratrem germanum fuisse. Unicum pene, quo illi ad id asserendum moventur, argumentum, ducitur ex epistola , quae inscribitur: Charissimo germano meo Aquilae antistiti Albinus salutem, et ex epist. , ad fratres Iuvavenses, ubi Aquilam illorum quidem patrem et pastorem, suum vero germanum vocat: olim, inquit, pio Patri Aquilae pontifici, germano meo, pastori vestro, etc. Huic nihilominus opinioni contradicunt alii pariter celebres scriptores, Cointius, Pagius, Hansizius et alii, qui vocabula illa fratris ac germani non de sanguinis, sed de animorum coniunctione accipienda esse recte iudicant. Legenti enim epistolas Alcuini ad Aquilam, ait Hansizius Germ. Sacrae tom. II, pag. , num. , satis apparet Alcuinum de industria collegisse titulos omnes exprimendae sincerissimae charitatis et amicitiae qua in Arnonem tanquam alter Pylades ferebatur, quas amoris significationes supervacaneum sane erat fratri consanguineo toties ingerere. Praeterea haud vero simile est, prout D. Mabillonio videbatur, Arnonem in Britannia, quae Alcuini patria fuit, natum; sed potius Saxonem vel Boium fuisse, et adolevisse in gremio ecclesiae Frisingensis, ut idem vir cl. D. Hansizius argumentis haud contemnendis contendit ibidem, num.  et seqq. Committere haud possum quin huius aliorumque doctorum virorum iudicio meum quoque adiungam, cui ex sequentibus insuper rationibus robur addi posse existimo. Etenim in epistolis  et  Alcuinus ipsemet sat aperte declarat quo sensu Aquilam fratrem suum appellet, charitate nimirum, non consanguinitate. In priori enim exoptat ut verba salutationis in chartula per manus currentis viatoris citius veniant ad filium charitatis meae, qui est pater meritis, frater charitate, filius aetate. In posteriore quoque Aquilam rogat, ut ne velit oblivisci patrem senio, filium meritis, fratrem charitate. Et initio epist.  explicare videtur se potius fideli familiarique consuetudine quam nativa germanitate suo Aquilae coniunctum esse, ait enim: Solet charitas olim germanitate fideli compacta novis saepius litteris reformari, ut firma agnoscatur in fide, quae est dulcis in consuetudine. Similiter epistolam  dilectissimo filio Aquilae inscriptam ita incipit: Scio te patrem esse dignitate et meritis, sed ex charitatis dulcedine tibi nomen imposui, quia nihil debet patri charius esse, quam filius. In his omnibus plane nihil apparet unde concludi possit beatum Alcuinum Aquilam suum agnovisse fratrem consanguineum, sed semper illum eo affectu appellasse fratrem, quo filium, nimirum ex dulcedine charitatis. Imo ex verbis epist.  paulo ante citatis potius intelligitur Aquilam a beato Alcuino in fratrum numero non computari; ibi siquidem contestatur Aquilae dulcissimo Patri quod magis illius epistolis delectetur, quam iis quas a fratribus ac sororibus suis in Britannia relictis acciperet. Si aeque illum fratrem naturalem habuisset, alio certe stylo usus fuisset, ex quo intelligi possit se Aquilam fratrem inter alios fratres habere chariorem. Si vero cuipiam placuerit, haec ipsa epistolae  verba interpretari de fratribus ac sororibus non naturalibus, sed affectu dilectionis ita vocatis, non repugnabo: hoc ipso etenim innotescet, quo sensu beatus Alcuinus alios quoque amicos, et maxime Aquilam suum appellare fratres consueverit. VIII. Cognitis iam iis quae de patria, parentibus ac fratribus beati Alcuini ex citatis documentis elicere licuit, nullam diligentiam intermisimus, qua vel ex vita eius primaeva, vel ex Alcuini ipsius scriptis, vel ex aliis vetustis monumentis tempus aut annus nativitatis illius erui ac determinari possit; verum nullibi certi quidpiam ad hoc praestandum subvenit. Celebriores nostrae aetatis scriptores in eo fere conveniunt, beatum Alcuinum ante obitum Ven. Bedae, hoc est, ante annum  vix natum fuisse. Mabill. lib. XXI Annal., num. , pag. , et lib. XXIII, num. , pag. ; Rivet. Hist. Lit. Franc. tom. IV, pag. ; Ceillier Hist. Gén. des auteurs sacrés, tom. XVIII, pag. . Illi ergo annum nativitatis beati Alcuini circa annum , quo, ut paulo inferius patebit, Ven. Beda obiit, constituunt; quorum calculum et nos vel idcirco sequimur, quod is cum reliquis actis vitae suae optime conveniat et in nullo dissentiat. CAPUT II. Beati Alcuini educatio et magistri.  IX. Beatum Alcuinum Eboraci ut natum, ita et educatum fuisse supra cap. , num. , ostendimus. Exactis prope in monasterio ibidem annis pueritiae, haustisque primis scientiarum elementis, cum iam psalmorum lectionem memoriter teneret, traditur disciplinae Hechberti seu Egberti illius sedis archiepiscopi, fortioribus iam scientiarum ac pietatis cibis alendus, ut scribit Vitae eius auctor cap. , num. . Successerat praesul ille religiosissimus Wilfrido iuniori solitudinem petenti in cathedra Eboracensi non anno , ut Alfortus ad hunc annum, num. , et ad annum  num. , contendit, sed anno , prout testatur vetus scriptor, qui post Bedam historiam Anglorum continuavit et ad hunc annum, quo Cymbertus Lindisfarorum episcopus obiit, etiam ordinationem Ecgberti retulit. Constat porro ex ipso Alcuino in poemate de episcopis Eboracensibus Ecgbertum sedem Eboracensem tenuisse annis triginta quatuor: Rexit hic ecclesiam triginta et quatuor annis. Ex consensu vero auctorum indubium est, ut ipsemet Alfortus fatetur, Ecgertum obiisse anno . Ab hoc anno si illos  subtraxeris, remanet annus  initi regiminis episcopalis. Hic episcopus Ecgbertus, quem Malmesburiensis omnium artium liberalium armarium vocat, in monasterio suo scholam constituit filiorum nobilium, quorum alii artis grammaticae rudimentis, alii disciplinarum liberalium studiis, alii divinarum Scripturarum scientia instruebantur. Hos omnes condiscipulos suos Alcuinus litterarum ac pietatis studio anteibat; suo vero magistro cum tanta confidentia et fidelitate adhaerebat, ut nihil ageret quod magistri auctoritas non probasset: adeo ut arcana quoque cordis sui, imo et stimulos libidinis, quibus aliquando impetebatur, eidem aperire non erubesceret, non ignarus illius quod sanctissimus monachorum legislator Benedictus cap.  suae regulae suis sectatoribus praescripsit, ut malas cogitationes cordi suo advenientes abbati non celent suo. Quod sane praesentissimum remedium est pro domandis tentationibus illis periculosissimis. X. Ecgberto anno  XIII Kal. Decembris mortuo Alcuinus divino munere Elcbertum seu Aelbertum virum beatum et clarum loco amissi magistrum accepit, ut scribit auctor Vitae cap. , num. , quod non ita intelligendum esse censeo, quasi Aelbertus ille modus docendi in schola Eboracensi non obtinuerit vivente adhuc Ecgberto, sed primum post illius obitum. Illum enim magistrum scholae Eboracensis ab Ecgberto adhuc in vivis agente rectorem constitutum fuisse ipse Alcuinus testatur in poemate de Pont. Eborac., ubi postquam narravit Aelbertum, iam sacerdotem ordinatum, suo pontifici semper individuum comitem adhaesisse, addit: A quo defensor clero decernitur omni, Et simul Euborica praefertur in urbe magister. Quamvis ergo Ecgbertus apostolico zelo ductus nunquam a munere docendi pueros et adolescentes cessaverit, praecipuam tamen scholarum curam, sollicitudine suae ecclesiae plurimum impeditus, Aelberto demandavit, cui etiam maxime tanquam proprio ac praecipuo suo magistro, Alcuinus omnem pene suum in litteris profectum in eodem poemate refert acceptum. Hinc illum a sapientia, doctrina et munere docendi unice depraedicat, ostendens quas ante adeptum episcopatum varii generis disciplinas docuerit; quod exteras etiam regiones adierit:    Sophiae deductus amore; Si quid forte novi librorum seu studiorum Quod secum ferret, terris reperiret in illis. In hac peregrinatione litteraria Aelbertus, opinor, Alcuinum adolescentem comitem habuit; de hac enim interpretor initium epistolae , ubi ait, se olim magistri sui vestigia secutum apud Corbeienses divertisse, illiusque congregationis laudabilem conversationem vidisse et amasse. Vid. notas ad eamdem epistolam. Narrat praeterea Alcuinus in cit. loc. quod Aelbertus ex illo itinere rediens pastoralem quidem curam sumere compulsus sit, nihil tamen in illo munere a studio legendi ac docendi remiserit: Sed neque decrevit, curarum pondera propter, Scripturas fervens industria prisca legendi, Factus utrumque, sagax doctor, pius atque sacerdo. Demum narrat quod idem Aelbertus praesul plenus dierum ac meritorum ante obitum suum Eanbaldo condiscipulo suo pontificale decus, sibi vero librorum gazas, seu bibliothecae optimis libris refertae curam ipsumque scholae regimen tradiderit. De quo redibit sermo infra cap. . XI. Quoniam de magistris beati Alcuini sermonem coepimus, inquirere porro baud supervacaneum, imo necesse erit, num iis quoque Ven. Beda sit accensendus? quod quidem scriptores anterioris aetatis pene omnes veluti indubitatum supponunt, recentiores vero omnia ad severiorem crisin vocantes refutant, et gravibus rationibus demonstrant Ven. Bedam obiisse prope annum  quo beatum Alcuinum vix natum, aut certe disciplinis severioribus minus aptum adhuc fuisse credunt. Certe puer erat cum primo traditus fuit disciplinae Ecgberti archiepiscopi Eboracensis anno , ut paulo ante diximus, ordinati. Obiit vero Ven. Beda primis annis episcopatus eiusdem antistitis, uti constat ex ipsius Alcuini testimonio in fine huius cap. referendo: nimirum anno  triennio post Ecgberti ordinationem, quando Alcuinus lucem vix aspexisse creditur, aut certe, ut primum diximus, puer erat. XII. Verumenimvero de aetate Ven. Bedae longe aliter sentit celebris scriptor Franciscus Chiffletius in dissertatione, quam novae suae editioni Hist. Eccles. Gentis Anglorum a Ven. Beda compilatae praemisit, ubi pluribus argumentis evincere conatur, vir doctus, Ven. Bedam vitam suam usque ad annum  produxisse, ac demum nonagenarium obiisse, ut vitae Alcuini scriptor testatur. Quod si verum sit, tunc sane aetas haud repugnaret, quin Alcuinus potuerit esse Bedae discipulus; eo siquidem anno , ipse prope triginta annos aetatis numerasset. Haec ergo Chiffletii singularis sententia absque discussione praeteriri nequit. XIII. Praecipuum et pene unicum quo haec illius sententia niti videtur fundamentum structum est super testimonio, quod nullam, ut ipse putabat, patitur exceptionem, testis nimirum oculati, qui viro beato in extremis constituto astitit, Cuthberti scilicet eius discipuli, cuius exstat de transitu Ven. Bedae epistola ad Cuthwinum, edita saepius, et apud Mabillonium Act. SS. saec. III Ben., part. I, pag. , et emendatior, ut praetenditur, a Chiffletio cit. opere, cap.  dissertationis, pag. . Argumentum suum Chiffletius ita instruit cap. , p. : Cuthbertus diserte ait Bedam beatam animam exhalasse quarta feria ad vesperam, septimo Kal. Iunii, sive die mensis Maii  accurate. Fuit enim anno Christi  Pascha  Aprilis, Ascensio Maii . Quod ergo praemiserat Cuthbertus, vitam duxisse usque ad diem Ascensionis Dominicae, exclusive intelligendus est, vel accipiendus de die ecclesiastico Ascensionis, qui a primis vesperis, adeoque a feria quarta exeunte incipiebat. Ita Chiffletius. Ast nescio qua subreptione deceptus vir doctus asserere potuerit Cuthbertum diserte dixisse: Bedam beatam animam exhalasse quarta feria ad vesperam, VII Kalendas Iunii. Feriam quartam enim illo Kalendarum Iunii die accidisse, in Cuthberti epistola minime legimus; sed sat aperte ibi dicitur, festum ipsum Ascensionis illo die, VII Kal. Iunii, celebratum fuisse. Postquam enim Cuthbertus circa epistolae initium narravit Bedam duabus fere ante Resurrectionis festum hebdomadis morbo correptum vitam duxisse usque ad diem Ascensionis, id est, septima Kal. Iunii  post longius intervallum narrat, quod feria quarta a mane usque ad vesperam diem duxerit, ac demum decantans Gloria Patri, etc., spiritum e corpore ultimum exhalaverit. Haec profecto narratio sensum quem D. Chiffletius comminiscitur haud insinuat, nimirum Ven. Bedam animam exhalasse feria quarta ad vesperam VII Kal. Iunii; sed hunc unice, ut textus habet, vitam duxisse usque ad diem Ascensionis Dominicae, id est, septimam Kal. Iunii. Quod idem plane sonat, ac si dixisset: Vitam duxit usque ad diem Ascensionis, id est, usque ad VII Kal. Iunii, ita nimirum, ut ex mente Cuthberti eadem fuerit dies septima Kal. Iunii et dies Ascensionis Dominicae. Testimonium igitur Cuthberti, in quo D. Chiffletius maximum suae sententiae praesidium collocabat, illi potius refragatur, quia dies Ascensionis ex computi legibus non anno , sed anno  in diem  Maii, hoc est, VII Kal. Iunii, incurrit. XIV. Cum igitur praecipuum argumentum, quo cl. Chiffletius obitum Ven. Bedae ad annum  usque producere voluit, illius intentioni minime faveat, sed ex illo Cuthberti testimonio potius relatio auctoris Chronologiae Hist. Gent. Angl. adiectae, Simeonis quoque Dunelmensis seu Turgoti libr. II de Dunelm. eccles. cap. . Stubesii Dominicani in Act. Pont. Eborac. atque virorum doctissimorum, Pagii Mabillonii aliorumque recentiorum criticorum sententia, qua obitus Bedae in anno Christi  statuitur, confirmetur; reliqua argumenta, quibus D. Chiffletius ex testimonio scriptoris Vitae Alcuini, ex Carthusianorum Coloniensium additione ad Martyrologium, ex epitaphio Bedae a Wione Ligni Vitae libr. V, cap.  relato, ac demum ex epistolis quibusdam Lulli archiepiscopi Moguntini, Bedam nonagenarium obiisse probare contendit, omne ad id persuadendum pondus amittunt. Nam additiones illae Carthusianorum Coloniensium ad Usuardi Martyrologium recentiores sunt quam ut fidem contra tot alia antiquiora testimonia facere queant, ut pote factae ac editae primum anno , ut ipsemet Chiffletius fatetur. Similiter recentius est epitaphium illud apud Wionem, in quo legitur incomptus hic versus: Annos in hac vita ter duxit vitae triginta, quodque sacris reliquiis Bedae inditum fuisse monet Wion, postquam e Girvo, ubi primum sepultae iacebant, Dunelmum translatae fuere circa annum millesimum, trecentis prope annis post ven. viri obitum: nihil vero eiusmodi legitur in altero epitaphio, quod ex cod. Thuanaeo edidit Mabill. ad Vitam Ven. Bedae, pag. . Vide etiam Acta SS. Antverpiensia ad diem  Maii, not. e. Occasionem erroris de Bedae aetate nonaginta annorum abs dubio praebuit scriptor Vitae beati Alcuini, quem etiam pro sua opinione D. Chiffletius adhibuit, scribens cap , num.  Bedam nonagenarium ad Dominum migrasse. Verum scriptor ille sat clare significat, se de ea re nihil certi habere, sed ex quorumdam narratione id accepisse ait; non ergo a Sigulfo Alcuini discipulo ac socio, a quo reliqua beati Alcuini acta didicerat, eam quoque notitiam de aetate et obitu Ven. Bedae hausit, sed ab aliis quibusdam, quorum fidei id dubius reliquit. Similem fabulam ex aliorum relatione idem scriptor ibi subiunxit de tempore quod Beda in scribendis libris suis insumpsit: Decimo nono aetatis suae anno, inquit, levita, trigesimo vero sacerdos efficitur, a quo tempore, quae ante per triginta annos didicerat Ecclesiae profutura usque quinquagesimo nono, cum sudore non inerti, dignis memoria libris inserere proprio stylo studuit. Per alios autem triginta annos, ferunt ea, quae scripserat, correxisse. Figmentum! evilescit sane penitus hoc praefati scriptoris testimonium, dum ibidem scribit, Bedam anno , die Ascensionis Dominicae, VII Kal. Iunii obiisse, et nonagenarium ad Dominum migrasse, ubi scriptor ille multipliciter allucinatur. Quomodo enim scribitur (verbis utor ipsius D. Chiffletii l. cit. pag. ) Beda obiisse anno Christi  nonagenarius, qui anno eodem testatur, fuisse se annorum non amplius quinquaginta novem? Aut quomodo dici potest, obiisse Beda anno , die Ascensionis Dominicae, et VII Kal. Iunii, cum ex veteris computi regulis certissimum sit, illo anno  Ascensionem Domini non VII Kal. Iunii, sed VI Idus Maii evenisse? Allucinationem quidem istam D. Chiffletius non auctoris, sed librarii vitio tribuendam, et idcirco loco  legendum existimat  prout ipsum auctorem scripsisse non dubitat. Verum quis non palpet hanc Chiffletii coniecturam, nullo adhibito idoneo argumento, ex praecepta semel opinione manasse. Testimonium ergo scriptoris Vitae beati Alcuini tam evidenter allucinantis pro confirmatione opinionis Chiffletianae ineptum et inidoneum est. XV. Demum haud maioris ponderis est argumentum quod D. Chiffletius ex quibusdam epistolis beati Lulli archiepiscopi Moguntini, quae inter Bonifacianas tom. XIII, Bibl. Patrum ex editione Nicolai Serrarii recensentur, instruit, ex quibus vir doctus evincere contendit, Ven. Bedam non nisi post martyrium sancti Bonifacii e vita migrasse, atque adeo ultra annum  in vivis egisse et nonagenarium obiisse. Ita vero ipse loc. cit. pag.  et  ex epistolis , ,  et  ratiocinatur: Epistola , in qua Beda nuper in Ecclesia fulsisse dicitur, male sancto Bonifacio Moguntino in editis ascripta est, cum vere sit Lulli eius successoris, quod gemina ratione sic ostendo: prior petitur ex tribus epistolis supra memoratis. Per primam petierat Lullus a Cuthberto omnia Bedae opuscula, e quibus cum pauca obtinuisset, quorum mentio in epistolis  et , supererat, ut reliqua quae sibi deerant postularet, hoc vero facit epistola illa . Altera ratio est quod constet Bedam Bonifacio fuisse superstitem; etenim Bonifacius glorioso martyrio vitam sibi in coelum stravit anno Christi . Porro Lullus post Bonifacium iam episcopus misit pallam holosericam ad cohonestandas Bedae recens exstincti reliquias: eiusdem ergo Lulli est epistola illa ad Cuthbertum abbatem, quae est in collectione centesima quinquagesima, in qua Bedae nuper in Ecclesia lucentis, adeoque tunc vita iam perfuncti, mentionem facit. His praemissis ita concludit Chiffletius: Cum igitur ex his liquido appareat Bedam in vivis fuisse ultra annum Christi , examussim aetas eius nonagenaria quam ex eius epitaphio aliisque argumentis astruximus, obitum eius defigit anno  qui fuit Lulli post Bonifacium sedentis septimus. XVI. Mirum certe est Chiffletium ex rationibus levissimis et pene nullis epistolam  collectionis illius, sancto Bonifacio abiudicare, et beato Lullo vindicare voluisse. Prior quidem ratio probat Lullum ita scribere potuisse, uti scripsit auctor epistolae , non vero probat Lullum, et non Bonifacium, ita revera scripsisse. Altera ratio est aperta petitio principii. Lullum enim esse epistolae  auctorem inde concluditur, quod ipse iam episcopus post sanctum Bonifacium anno  martyrio coronatum, illam scripserit, et cum illa miserit pallam holosericam ad cohonestandas Bedae recens exstincti reliquias. Imo Bonifacium Bedae fuisse superstitem ex aliis certe genuinis eiusdem epistolis, in collectione illa saepius memorata  et , evincitur. In prima siquidem vir sanctus petit ab Egberto archiepiscopo Eboracensi ut sibi ex opusculis Bedae aliquos tractatus conscribere et dirigere dignetur, quem, inquit, nuper, ut audivimus, divina gratia in vestra provincia fulgere concessit. In epistola  ab Huetberto abbate similiter rogat, ut aliqua de opusculis sagacissimi investigatoris Scripturarum Bedan monachi, quem nuper in domo Dei, inquit, apud vos... fulsisse audivimus conscripta nobis transmittere dignemini. Sicut ergo Chiffletius ex verbis epistolae , quibus mentio fit Bedae nuper in Ecclesia lucentis, infert ipsum tunc vita iam defunctum, ita ex simili mentione, quam facit sanctus Bonifacius in epistolis  et  recte infertur, Bedam ante martyrium sancti Bonifacii, atque adeo ante annum  obiisse: et cum sanctus Bonifacius in praefatis epistolis eodem stylo utatur, quo utitur auctor epistolae centesimae quinquagesimae, nulla causa subest cur haec, de cuius auctore nemo ante D. Chiffletium dubitavit, eidem sancto Germanorum apostolo abiudicetur. Advertendum vero hic esse moneo, epistolam  praefatae collectionis, quam Serrarius tanquam ineditam ex Baronio tom. IX Annal. pag.  descripsit,non differre ab epist.  eiusdem collectionis, sed unam eamdemque esse cum illa, cum hac solum differentia, quod ubi in priori, nempe , legitur: Rogamus, ut reliqua, etc. in posteriori nempe  legatur: Rogamus ut aliqua, etc.; et ubi in ista legitur: Et si vobis laboriosum non sit, ut cloccam unam transmittatis, in illa legatur: ut eorum unum nobis grande solatium peregrinationis nostrae transmittatis. XVII. His quae hucusque adversus D. Chiffletium disputavimus robur accedit insuperabile ex testimonio ipsius Alcuini, qui in Poemate de Pontif. Eborac. scribit Bedam obiisse primis annis episcopatus Egberti illius Ecclesiae archiepiscopi. Ita ibi canit: Temporibus primis praefati praesulis almi, Presbyter eximius meritis cognomine Beda. Astra petens clausit praesentis lumina vitae. Egbertus, ut supra monstravimus cathedram Eboracensem conscendit anno , obiit vero anno ; Bedae ergo vita attingere non potuit, ut Chiffletio visum est, annum , qui non ad primos, sed ad ultimos annos episcopatus Egberti pertinet. XVIII. Verum longior singularis illius sententiae D. Chiffletii discussio supervacanea fortassis, et ab hoc loco extranea cuiquam videri possit; illam tamen ob ipsam illius singularitatem praeterire non potuimus, ut iam nihil dubii relinquatur beatum Alcuinum circa annum  Ven. Bedae, iam anno eodem defuncti, discipulum esse non potuisse. CAPUT III. Beati Alcuini professio monastica ex observationibus D. Mabillonii  XIX. Postquam in prioribus capitibus ostensum fuit, beatum Alcuinum in ecclesia Eboracensi sub magisterio Egberti et Aelberti ab infantia educatum, nutritum, ac virtutibus scientiisque excultum fuisse, hoc loco incongruum haud videbitur inquirere, quodnam ibi genus vitae, canonicorum videlicet seu clericorum, an monachorum professus fuerit. Et hoc quidem argumentum Mabillonius a nemine suo tempore tractatum invenit, licet scriptores quidam, praesertim Benedictini, virum beatum suis accenserent, nonnullis recentioribus contradicentibus. Quapropter vir ille celeberrimus et in similibus rebus tractandis exercitatissimus, id argumenti in elogio ad Vitam beati Alcuini accuratius tractandum sibi sumpsit, atque utriusque partis rationes, non quae hactenus prolatae sint, sed quae proferri possint, bona fide in medium adduxit, quas hoc loco in compendium contractas exhibere lectoribus gratius fore duximus, quam si easdem cum omni sua prolixitate, vel nostras, in materia a viro illo celeberrimo pene exhausta, obtrudere voluissemus. Pauca nihilominus, quae firmandae D. Mabillonii sententiae apta fore credidimus, nonnunquam immiscere placuit. XX. Primo loco Mabillonius invicte probat, Alcuinum in ecclesia Eboracensi non solum educatum, verum etiam illi tanquam membrum incardinatum et astrictum fuisse; quod nemo non concedet, qui epistolas Eboracensibus fratribus ab ipso scriptas perlegerit. In epistola enim alias  illius ecclesiae filium se profitetur, non tantum ob gratiam educationis aut subiectionis (quo nomine omnes Christiani matris Ecclesiae filii dici possunt) sed adoptionis causa, qua illorum congregationi tanquam membrum et eiusdem ovilis, domus, familiaeque particeps aggregari meruit. In illa communitate continuo vitam duxit, ad illam quandoque peregrinatus obedientia tractus reversus est; ibi bibliothecae custos, ibi scholae moderator fuit, quod officium in communitatibus religiosis extraneis, si domestici ad hoc idonei reperiuntur, rarius committi solet. Inde venit quod Alcuinus, mortuo Eanbaldo seniore archiepiscopo Eboracensi, dum ipse in Gallia versabatur, ad electionem novi praesulis vocatus fuerit: ad quam quo minus accedere potuerit, febrium acerbitatem et tardationem regis in Saxonia impedimento fuisse scribit in epist.  et . XXI. Haec cum ita se habebant, dubitari iam minime potest quin beatus Alcuinus institutum illud, quod in illa ecclesia et communitate tunc vigebat, professus sit. Institutum vero illud primo monasticum fuit. Nam Ven. Beda in epist. ad Egbertum antistitem, Eboracensem congregationem monasterium vocat: ibi servabatur regularis vitae disciplina. In epistola enim  Alcuinus fratres Eboracenses ad illius observantiam adhortatur: Regularis, inquit, vitae vos ordinet disciplina. Quibus verbis ipse monasticam disciplinam intelligit; addit enim: et ecclesiasticae pietatis moderatio venerabiles efficiat: ubi differentiam regularis ab ecclesiastica seu clericali disciplina insinuat, et ad utramque hortatur, quia utramque illi fratres profitebantur. Ibi similiter eos, uti alios monachos in aliis epistolis, hortatur ad humilitatem et obedientiam, quae sunt virtutes monachis propriae et monasticae vitae fundamentum. Porro in poemate de Episcopis Eboracensibus Wilfridum iuniorem, antequam episcopus ordinatus fuisset, Euboricae vicedomnum et abbatem fuisse ait, quia nimirum in ecclesiis cathedralibus monachorum, praeter episcopum erat etiam abbas, qui regularis vitae maxime curam gerebat. Ibidem Aelbertus, Wilfridi post Ecgbertum successor in monasterio a puerilibus annis traditus, et post exactos annos decem pontificatus eadem monasterii septa, ut Deo soli serviret, repetiisse perhibetur. Demum sanctus Liudgerus Eboraci, Alcuino praeceptore, in monasterio monachorum eruditus fuisse memoratur in anonymi libello de Vita sancti Liudgeri apud Mab. Act. SS. saec. IV Bened. part. I, pag. , cap. . Ergo in Eboracensi congregatione monasticum institutum tunc viguit; et quidem secundo Benedictinorum. Nam sanctus Wilfridus I archiepiscopus Eboracensis in sua dioecesi regulam sancti Benedicti invexisse, et eius ope instituta ecclesiarum meliorasse perhibetur ab Eddio Stephano apud Mabill. ibidem in Vita sancti Wilfridi cap. , quem locum idem Mabill. egregie illustrat ibi in observ. praev. num.  et , pag. . Quid, quod Ioan. diaconus in Vita sancti Gregorii Magni, lib. IV, cap.  testetur, quod tunc vix poterat in illis partibus monachus aliquis inveniri, a quo non observaretur tam in proposito quam in habitu regula sancti Benedicti. His ratiociniis D. Mabillonii aliud addere liceat ex epist.  ad Calvinum presbyterum, ex qua intelligitur, illum fuisse membrum ecclesiae Eboracensis, concurrens ad electionem episcopi illius sedis; et illum cum monachis in cella sancti Stephani monachum vixisse, ibi enim Alcuinus Calvinum adhortatur, ut praeter virtutes alias, etiam discretioni studeat, quae, inquit, inter monachos mater virtutum esse dicitur, nempe in regula sancti Benedicti cap. . XXII. Repones. Sigulfum et Fridugisum Alcuini discipulos et in schola ecclesiae Eboracensis educatos, habitu canonico usos fuisse. Respondet D. Mabillonius, o non tamen de illis constare vere Eboracensi ecclesiae incardinatos fuisse, sicut id constat de Alcuino; o forsan in illa ecclesia fuit congregatio mista ex canonicis seu clericis et monachis; o forte ibi clerici, etsi utentes veste canonica, vitam vixere monasticam, ut de ecclesia Bremensi scribit Adamus. XXIII. Alterum argumentum pro monachatu beati Alcuini inde accipitur, quod is a Carolo Magno delectus sit abbas ad corrigendos mores Turonensium monachorum; ad quod opus nunquam adhibiti aut apti visi sunt abbates saeculares, uti videre est in privilegio Corbeiensibus a Nicolao papa I concesso, et in concilio Trosleiano, cap. . XXIV. Tertium argumentum desumitur ex zelo et sollicitudine promovendi monasticam disciplinam, quam adhibuit beatus Alcuinus, uti testantur plurimae ipsius epistolae ad monachos diversorum monasteriorum, Fuldensis, Corbeiensis, Morbacensis, Salisburgensis, Lirinensis et aliorum scriptae, qui omnes, sicut D. Mabillonius variis in locis demonstrat, regulam sancti Benedicti profitebantur. Quis diaconus his temporibus, quis clericus aut canonicus saecularis, quamvis doctor publicus; imo quis episcopus, nisi e monachis sit assumptus, cum tanto zelo scriberet pro disciplina regulari monachorum? Hic profecto tam ardens zelus, haec tanta sollicitudo reperiri haud poterit, nisi in homine, qui ab unguiculis, ut ita dicam, spiritu monastico imbutus fuerit et innutritus. XXV. Inde, quod quartum est D. Mabillonii argumentum, filialis ille affectus erga sanctum patrem Benedictum, quem Alcuinus non uno in loco prodit, praecipue in epigrammatibus, CXCVI et CCLIV, ubi simul tam ardenter exoptat gregis paterni augmentum, ac tam fervide cupit sanctissimi parentis gratiam ac opem demereri, ut non maiori fervore eo ferri possit quisque sancti Benedicti alumnus. XXVI. Quintum argumentum petitur ex formulis confessionis, quas beatus Alcuinus composuit; in quibus sanctum Benedictum vocat patrem suum, eiusque exoptat vestigia sequi. De Psalmorum usu infra, cap.  et . Ibidem cap. , omnes humilitatis gradus, quos sanctus Benedictus constituit, percurrit: et cap.  et alibi, sanctae regulae violatorem se esse humiliter profitetur. At, inquis, ea dicit Alcuinus non in propria, sed in persona monachorum, quibus praefuit, et hasce formulas suggessit. Ita sit sane: ergo religiosi, quibus praefuit, erant monachi Benedictini: ergo et ipse monachus Benedictinus: ergo ea dicit ex propria quoque persona, nisi invicte probetur eum non fuisse monachum. XXVII. Ultimum argumentum, quod D. Mabillonius pro asserendo beati Alcuini monachatu Benedictino, ex confessione seu professione fidei, a D. Petro Chiffletio sub nomine eiusdem beati viri vulgata et a nobis inter dubiae fidei opuscula relata, depromit, plane demonstrat auctorem praefatae confessionis fuisse monachum, qualem se ibi expressis verbis profitetur; beatos monachos suos agnoscit patres l. cit. part. II, num. , monachi veste suscepta dolet, se falsum ferre monachi nomen, nihilque dignum egisse huius nominis et habitus, etc., ibid. part. IV, num. . Enimvero confessionis huius verum auctorem beatum Alcuinum esse, quamvis quidam id in dubium revocaverint, idem D. Mabillonius pene evincit in sua disquisitione, quam dedimus loc. cit.; monachus ergo fuit beatus Alcuinus. XXVIII. Haec argumenta, quae beati Alcuini monasticae vitae professionem astruunt, D. Mabillonius vir acerrimi ingenii adeo gravia esse existimabat, ut omnem obiectorum dubitationem tollere viderentur. Neque tamen dissimulat vir aeque doctus ac modestus maioris momenti obiecta quaedam ex vita beati Alcuini peti posse. o Namque vitae illius scriptor beati Alcuini vestigia comparat vestigiis beati Benedicti abbatis Anianensis: et haec monachis, illa canonicis imitanda proponit. Respondet Mabillonius num.  fuisse illo tempore monachos vitae mitioris et laxioris, ac propterea forsan ab hoc auctore canonicos dictos, quales erant Dionysiani et Turonenses, quorum alii monachos, alii canonicos se dicebant. Unde Carolus Magnus in epistola ad Albinum et congregationem monasterii sancti Martini, quam Patrologiae tomo XCVIII, col.  dedimus, ait: Sive canonici dicimini, sive monachi. Et Ardo in libro de Vita sancti Benedicti Anian. testatur, fuisse quaedam monasteria, instituta canonica sectantes, regulae autem praecepta ignorantes; quos beatus Benedictus Anianensis iussu Ludovici Augusti ad regularem formam reduxit. Patres quoque concilii Turonensis, anno  celebrati, cap. , monachos et abbates vitae solutioris compellunt, ut ad pristinum revertantur statum, praecipue abbates, qui magis canonice quam monachice inter suos conversari videbantur. Responderi etiam potest, canonicorum nomine apud praefatum auctorem intelligi monachos ecclesiarum cathedralium, quales in Anglia et Germania, atque etiam Romae erant, quos monachos canonicos vocat vulgatus Anastasius in Gregorio papa IV. Vita igitur Alcuini, cum plerumque in aula regis et inter aulicos versari coactus esset, magis canonica, seu mitior, quam monastica fuit: quam propterea Vitae scriptor non poterat monachis solitariis, bene tamen canonicis imitandam proponere, quamvis ipsemet regulam monasticam professione teneret, a cuius tamen rigore servando, ob publica officia, praeter suam voluntatem, fuerat impeditus aut dispensatus. His addo, quod ut quondam monachi in aliquibus ecclesiis cathedralibus, ita nunc in principalibus et regalibus quibusdam abbatiis, vel etiam in publicis studiis occupati magis canonicam quam monasticam vitam agunt, quos monachis quibusvis imitandos intempestive proponeres. XXIX. Obiectio . Laudatus Vitae scriptor cap. , Alcuinum vocat monachum sine monachi voto. Fuit ergo monachus vita, non professione. Verum facilis est responsio. Illa enim scribuntur de Alcuino, dum adhuc puer erat, cui per aetatem vota monastica profiteri non licebat. XXX. Obiectio . Repeti potest ex cap.  Vitae, ubi auctor refert Alcuinum iam aetate profectum voluisse saeculum relinquere, ac a Carolo Magno postulasse licentiam ducendi vitam monasticam in monasterio Fuldensi secundum regulam sancti Benedicti; sed coactum apud Martinianos permansisse, ubi vita eius monasticae inferior non fuit. Non ergo, inquis, fuit Alcuinus revera monachus, sed studio, affectu et moribus. Respondet Mabillonius, Vitae scriptorem illustrandum esse ex ipso Alcuino, et cum ipse scribit Alcuinum voluisse saeculum relinquere, vocabulo saeculi intelligendas esse saeculares occupationes, quibus vir beatus quietem orationi ac studiis amicam suspirans continuo distentus erat. De hac enim sua voluntate scribens ad Carolum regem in epist.  ait: Nam fere ante hoc quinquennium saeculares occupationes, Deum testor, non ficto corde declinare cogitavi. Et paulo inferius dicit, se desiderare inter fratres in ecclesia sancti Martini vivere et requiescere. Qamvis vero Alcuinus in eodem monasterio Turonensi cum fratribus versaretur, eo tempore magis canonice viventibus, vita eius tamen monasticae, quam nempe a puero didicerat, inferior non fuit, omnemque is conatum adhibuit, ut illos ad monasterialis vitae honestatem revocaret, ut ipsemet profitetur in epistola  ad Carolum imperatorem. XXXI. Haec sunt quae ad probandam monasticam professionem beati Alcuini afferri possunt, quae nihilominus etiam ex iis non leviter confirmari posse videtur, quae Ven. Beda Hist. Gentis Angl. cap.  in fine narrat, quod nimirum arridente pace ac serenitate temporum (nempe dum haec scripserat anno ) plures in gente Nordanymbrorum  tam nobiles quam privati se suosque liberos, depositis armis, satagant magis accepta tonsura monasterialibus ascribere votis, quam bellicis exercere studiis. Hunc morem parentes beati Alcuini eodem tempore nati secutos fuisse, filiumque suum monasterialibus seu, ut interpretor, monasticis votis ascribere voluisse credendum est. XXXII. Haec profecto argumenta, quae maximam partem ex D. Mabillonii observationibus in compendium contraximus, et quae nosmet immiscuimus, nemini non, nisi vehementer fallimur, veritati admodum propinqua videbuntur, nec quemquam eruditorum virorum vidimus qui hanc Mabillonii dissertationem ex proposito impugnet, quamvis nonnulli sint qui eamdem necdum plene demonstratam esse existiment. Obstat nimirum illorum assensui auctoritas scriptoris Vitae, pene coaevi, qui beatum Alcuinum vere et professione monachum fuisse, plane ignorasse videri possit. Vid. Le Cointe anno  num. . Fortassis vero idem scriptor statum monasterii Turonensis prae oculis habuit, qualis suo tempore, annis prope viginti post obitum beati Alcuini, sub Fridugiso illius successore fuit, quem sanctus Odo abbas apud Ioannem monachum in Vitae ipsius libr. III, cap. , ita depingit: Ante hos annos persistente monastica congregatione apud ecclesiam beati Martini quae est Turonis, coeperunt modum suum consuetudinesque relinquere, ac propriis voluntatibus vitam suam propositumque corrumpere. Relictis namque nativis et assuetis vestimentis, coeperunt fucatas atque fluxas pallioque ornatas circumferre cucullas et tunicas, etc. Ista et multa horum similia contra regulae iura faciebant. Quam rem ita explicat Ademarus Ecolismensis monachus in Chronico, qua tempestate, inquit, monachi sancti Martini Turonis, nemine cogente, ante corpus eiusdem, abiecto monachi schemate, schema induunt canonicale, etc. Mutationem hanc contigisse Fridugiso abbate, beati Alcuini successore, probat D. Mabillonius in elogio beati Alcuini cap.  num.  et . Ad haec attendens et ad priorem statum monasterii Turonensis animum non reflectens scriptor Vitae beati Alcuini existimare potuit, ipsum, illius congregationis patrem eamdem quoque vitam canonicam professum fuisse. XXXIII. Quidquid vero sit, id sibi Benedictinus ordo gloriae merito ducit, virum beatum et celeberrimum in eo ordine fuisse primo educatum, litteris ac virtutibus instructum; postea vero exstitisse Benedictinorum monachorum magistrum et abbatem; spiritumque sancti Benedicti non tantum usque ad mortem conservasse, verum etiam huic sacro ordini voto ac desiderio coniunctum fuisse, cui adimplendo non nisi maior Ecclesiae et boni publici utilitas obstare potuit. XXXIV. Caeterum hoc loco praetereundum non est quod beatus Alcuinus in epistolis suis nunquam se monachum, sed vel levitam, vel, quod illo tempore idem significabat, diaconum inscribat, more nimirum tunc usitato, ut quo quisque ecclesiastici ordinis gradu insignitus esset, ab eodem etiam officio suo appellationem sumeret, monachi vel etiam abbatis titulo saepius omisso. Nullibi etiam se sacerdotem fuisse vel verbo significat, nec ab aliis eo gradu sublimatum fuisse scribitur; quamvis non nemo recentiorum apud Mab. libr. XXVI Annal. pag. , num.  contendat, illum tunc quando Carolus Magnus cum filiis suis apud Turonos in ecclesia sancti Stephani sacram communionem percepit, sacerdotis officio functum fuisse, assistente eidem Sigulfo diacono, uti narrat Vitae beati Alcuini scriptor num. . Enimvero doctissimus Mabillonius ibidem hanc illius critici et aliorum quorumdam opinionem refutat, solide ostendens verborum illorum Vitae scriptoris: Cum post communionem corporis Christi et sanguinis manu propria eis misceret, sensum non esse, quod Alcuinus communionem corporis et sanguinis Christi Carolo et filiis eius praebuerit, sed istum, quod Alcuinus Carolo et tribus eius filiis Carolo, Pippino et Ludovico post perceptam a sacerdote communionem corporis et sanguinis Christi Domini poculum praebuerit, forte in secretario ecclesiae, uti olim fiebat. Et certe nemo, ut recte laudatus Mabillonius ibi discurrit, Alcuinum sacerdotem fuisse dixerit, nisi qui in scriptis et epistolis illius plane hospes fuerit, nemo qui Vitam eius cum tantilla attentione legerit. Etenim in plerisque epistolis levita, et humilis levita aut etiam diaconus, nunquam sacerdos aut presbyter inscribitur. Eginhardus qui illum a facie noverat, iam mortuum (ne quis putet ante obitum saltem presbyterum fuisse ordinatum) Albinum diaconum tantum vocat. In Vita illius dicitur in Franciam venisse diaconum num. , missas quotidie cum Sigulfo presbytero suo levitice celebrasse num. , ac demum diaconum obiisse innuitur num. : quippe qui ministerio levitarum coelestium Stephani et Laurentii in coelum perductus perhibetur, et in medio illorum splendidissima indutus dalmatica astitisse. Haec profecto adeo evidentia sunt, ut pigere quemvis debeat quaestioni tam levis ponderis diutius immorari. CAPUT IV. Beati Alcuini schola et discipuli in Britannia.  XXXV. Litterarum tam sacrarum quam profanarum studia in Britannia, a Romanis antiquitus ibi constituta, deinceps vero per incursiones Saxonum et Danorum turbata, postquam nempe curante sancto Gregorio Magno summo pontifice sacra Christiana in illam insulam illata et stabilita fuerunt, refloruisse; scholas pariter publicas Graece et Latinae eruditionis ibidem post adventum Adriani abbatis et Theodori episcopi, hominum omni doctrinae genere praestantium, resuscitatas et ita frequentatas fuisse, ut deinceps ex illis scholis non tantum episcopi, verum etiam reges et principes doctissimi et sapientissimi prodierint, testem habemus locupletissimum Ven. Bedam in variis capitibus suae Historiae ecclesiasticae gentis Anglorum. Scholis istis Polydorus Vergilius libr. IV Hist. Angl. pag.  annumerat Cantabrigiensem, fundatam, ut ipse credit, a Sigeberto rege Anglorum Orientalium, quem Ven. Beda libr. II, cap.  virum per omnia doctissimum et Christianissimum vocat, et libr. III, cap.  de eodem scribit, quod, postquam in Gallia exsul lavacrum baptismi percepit, mox ea quae in Gallia bene disposita vidit imitari cupiens, instituerit scholam in qua pueri litteris erudirentur: iuvante se episcopo Felice, quem de Cantia acceperat, eisque paedagogos et magistros iuxta morum Cantuariorum praebente. De Cantabrigia Ven Beda tacet; hinc Vergilii narratio coniecturae tribuenda est. Illud etiam quod idem vir doctus ibidem opinatur, nimirum eidem Sigeberto regi comprimis acceptum referri debere, quod postea Anglia claros semper doctrina viros tulerit, et quod ipse in ea litterarum fundamentum primus iecerit, cum narratione Ven. Bedae combinari minime potest. Hoc enim testante Felix ille episcopus, concilii regis Sigeberti promotor, primos magistros et paedagogos e schola Cantuariensi prius iam fundata accepit. XXXVI. Illud quoque vero haud simile est quod Ioannes Balaeus, cuius fidei etiam alii quidam se commiserunt, ex annalibus Academiae Cantabrigiensis narrat, beatum Alcuinum ibidem artes liberales omnes post Bedam docuisse. Haec siquidem narratio, ex obscuris quibusdam annalibus deprompta, fidem haud meretur, primo quod proficiscatur a scriptore parum accurato qualem viri docti Balaeum depingunt apud Struvium Bibl. Hist. Lit. tom. II, p. , § . Secundo quia verosimile non est, Ven. Bedam unquam Cantabrigiae docendi munus obiisse; et de beato Alcuino superius cap.  a nobis ostensum est, et posthac comprobabitur illum omnem vitam suam et discendo et docendo in ecclesia seu monasterio Eboracensi, usque dum in Franciam ultimo abiit, transegisse. XXXVII. Sola igitur schola Eboracensis in Anglia beatum Alcuinum primo discipulum, postea etiam magistrum habere meruit. Fuit illa tunc temporis inter omnes illius insulae scholas, quarum memoria adhucdum exstat, celeberrima. Illam primo ab Ecgberto illius sedis archiepiscopo institutam, deinceps vero ab illius successore Aelberto maiore adhuc celebritate donatam fuisse cap.  iam insinuavimus. Ex istorum ergo praesulum doctissimorum instituto ibi scientiae pene omnes et artes liberales magna industria et cum multiplici discipulorum profectu docebantur; nimirum grammatica, rhetorica, dialectica, iuridica, poesis, astronomia, arithmetica, musica, computus ecclesiasticus, quae omnia Alcuinus ipse recenset in poemate de pontif. Eborac. Maximum vero studium ibidem impendebatur sacrae disciplinae ac divinae Scripturae, ad cuius etiam pleniorem notitiam atque intelligentiam omnia reliqua studia referebantur; cuius etiam gratia linguis sacris Hebraicae et Graecae addiscendis non nulla, quantam nimirum temporis illius ratio ferebat, diligentia adhibita fuit. XXXVIII. Postquam beatus Alcuinus in hac schola omnes illas studiorum classes maxima cum applicatione nec cum minori profectu emensus est, non tantum a suis condiscipulis tantam eruditionis multiplicis laudem obtinuit, ut ipsum, prout Vitae illius scriptor testatur, tanquam secundum magistrum colerent, verum et a magistro suo Ecgberto archiepiscopo dignus habitus fuit cui munus docendi in eadem schola committeretur, et qui Aelberto in eodem munere socius daretur. Enimvero iam ante annum , nempe ante obitum Ecgberti, qui hoc anno accidit, tantam nominis sui famam adeptus fuerat, ut ea permotus beatus Liudgerus eodem anno illius sese disciplinae traderet, atque ab ipso inter alios discipulos spiritualia dogmata hauriret, teste Alfrido in Vita sancti Liudgeri libr. I, num. , quod testimonium etiam legitur in altera Vita libr. I, cap. . Concordat in his doctissimus Mabillonius, qui beatum Alcuinum sub pontificatu Ecgberti circa annum  scholis Eboracensibus praefectum fuisse colligit ex eadem Vita beati Liudgeri libr. XXIII Annal. num. . XXXIX. Ad beatum Alcuinum igitur scholas Eboracenses moderantem magnus undique et ab exteris quoque regionibus erat discentium confluxus. Inter exteros praeprimis nominandus est, de quo iam loqui coepimus, sanctus Liudgerus primus Mimigardefordiensis seu Monasteriensis episcopus, vir sanctitate et apostolico zelo clarus. Is etenim cum aliquando ab abbate suo Gregorio, sancti Bonifacii in ecclesia Traiectensi successore, in Angliam missus, Eboraci moraretur, atque in beati Alcuini notitiam venisset, eruditionis illius eloquio adeo delectabatur, ut Traiectum reversus continuo desiderio teneretur, ad eamdem scholam redeundi. Quapropter assiduis precibus et abbatem et parentem suum Thiadgrimum pro hac licentia obtinenda fatigavit, eosque tandem, ut eius desiderio consentirent, permovit. Liudgerus igitur voto suo damnatus Eboracum rediit, et ibidem sub disciplina beati Alcuini tribus annis cum dimidio remansit, donec nimirum emergente casu, Anglorum in Frisones odium vitaturus invitus in patriam remeare coactus est, iis iam disciplinis instructus, quae illum dignum reddidere ad munus episcopale et apostolicum cum maxima nominis sui gloria in patria obeundum. Comitem itineris ab Alcuino accepit quemdam diaconum, nomine Putul, Romam perrecturum, qui deinde ordine presbyterii ibidem accepto Eboracum reversus postea cum eodem magistro suo in Galliam venit. Plures alios viros aut iuvenes ab exteris nationibus ad Angliae scholas illo tempore fama eruditionis celebratas, maxime ad Eboracensem quam beatus Alcuinus moderabatur, venisse credibile est: quinam vero illi fuerint, monumentis deficientibus, ignoramus. XL. Inter populares beati Alcuini qui illius fuerunt discipuli, praecipue sequentes innotuerunt, quorum acta quaedam, quae obscuriora videri possint, breviter elucidare conabimur. Primus ex his memorandus Eanbaldus iunior cognomento Symeon, senioris Eanbaldi, beati Alcuini in eadem schola quondam condiscipuli, anno  IV Kal. Augusti demortui, in cathedra Eboracensi successor: de quo plura notavimus ad epistolas , , , ,  (nunc , , , , ) ad eumdem scriptas; ad quas notas lectorem compendii gratia remittimus. XLI. Alter beati Alcuini discipulus hic commemorandus fuit, Wizo vel Withso, patrio, ut reor, nomine quo appellatur in epist. , cuius in codice Colbertino, ut in notis ibidem monuimus, inscriptio talis est: Epistola ad Candidum, id est, Wizonem. Hunc discipulis beati Alcuini annumerat Vitae scriptor num. , atque illi elogium magnanimi attribuit. Ipse etiam Alcuinus in epist.  (nunc ), illum suum aliquando fuisse discipulum significat scribens, quod ipsum cum socio Nathanaele, seu Fridugiso in schola eruditionis de praeceptis divinis admonuerit. Idipsum insinuat in praefatione ad Commentaria in Ecclesiasten Oniae et Nathanaeli inscripta, ubi ipse presbyteri appellatione insignitur. Lelandus de Script. Britan. cap. , pag. , hunc Candidum Lindisfarnensis ecclesiae alumnum recte facit. Is cum quibusdam aliis popularibus et condiscipulis suis magistrum suum Alcuinum in Franciam comitatus est; post aliquod vero temporis spatium, circa annum  in Britanniam, cuius negotii causa ignoratur, reversus est, uti memoratur in epist.  ad Damoetam. Cum vero ibi diutius quam Alcuinus volebat, moraretur, tacito studio illum ab Higibaldo Lindisfarnensis ecclesiae episcopo repetiit in epistola ad Lindisfarnenses, cuius fragmentum dedimus in notis ad epist. . Quin desiderio beati Alcuini ab eodem Higibaldo fuerit satisfactum, minime dubitandum est. Is enim ipse, ni apprime fallamur, Candidus fuit, cuius posthac fidelitati et industriae Alcuinus varia negotia apud regem Carolum, apud episcopos quosdam, apud Aulae proceres, et amicos tractanda et expedienda commendavit, uti perspicuum est in epistolis , , , ,  et aliis. Romam ad apostolorum limina, devotionis, ut videtur, causa, abeuntem Alcuinus carmine hortatus et precatus est, ut ibi sanctorum apostolorum aliorumque sanctorum cineres pie coleret, seque illorum intercessioni commendaret, et non nisi cum munere sacrarum reliquiarum reverteretur, quod carmen infra dabimus. Is ipse fortassis auctor est scripti cuiusdam hactenus inediti De Imagine Dei, quod exstat in appendice , de quo coniecturam nostram aperuimus ibid. in monito praevio. Ab hoc Candido beati Alcuini discipulo distinguendus est alter Candidus Fuldensis monachus et presbyter, proprio nomine non Wizo, sed Bruun nuncupatus; quod suum nomen ipsemet in fine praefationis metricae ad vitam sancti Eigilis abbatis expressit his verbis: Explicit praefatio Candidi ad Modestum, qui proprio nomine Bruun et Richeo nuncupatur: quod ipsum facit in fine cap.  Vitae eiusdem, scribens: Quamque egomet quondam hac nutritus in aula Presbyter et monachus Bruun vilisque magister Depinxi ingenio, etc. XLII. Candidi socius ac in schola Eboracensi sub beati Alcuini magisterio condiscipulus fuit Fridugisus teste anonymo Vitae scriptore cap. , num. . Cognomen inter litteratos sui temporis tulit Nathanael, uti ad epist.  notavi ex inscriptione cod. Colbertini. Ab Alcuino nunc diaconus, praefat. in Eccles., nunc archidiaconus epist.   appellatur. Beati Alcuini popularem illiusque in schola Eboracensi discipulum, ac postea etiam in Galliam comitem exstitisse, praeter praefationem et epistolam mox citatas singularis etiam illa erga ipsum in negotiis suis gerendis confidentia ac familiaritas suadere videtur, quam vir prudens vix indulsisset discipulis peregrinae regionis, quorum ingenium nondum satis exploratum habere potuit. Illum elegit qui sacros libros a se diligentissime emendatos ad Carolum imperiali corona redimendum deferret, epist.  et . Illum in palatio viventem, simul et Candidum, de fratrum Turonensium cum Theodulfo episcopo Aurelianensi disceptatione, pro causae fratrum illorum defensione instruxit in epist. . Illum cum rege in Balneo Aquisgranensi commorantem hortatus est ut discipulas suas, Luciam et Columbam in aula versantes, suae sapientiae decore et floribus exornet epist.  et . Demum infirmitate fractus Alcuinus hunc dilectum suum discipulum prae omnibus dignum aestimavit, qui etsi monasticam vitam non profiteretur sed canonicam, sibi in regimine monasterii Turonensis succederet. Idem Fridugisus postea etiam abbas Sithiuensis sancti Bertini factus est. Sub eius vero regimine postea in utroque illo monasterio laxior disciplina canonicorum repullulavit, et sancti Benedicti spiritus penitus exstinctus est. Magnae etiam in aula imperiali auctoritatis fuit; subscripsit enim testamento Caroli Magni, fuitque Ludovici imperatoris cancellarius: et obiit anno . Vid. Mab. in elog. beati Alcuini num. , et lib. XXVIII Annal. num. , et XXIX, num. , et XXXI, num. . Scripsit nonnulla ex quibus nihil iam superest, quam epistola de Nihilo et tenebris ad proceres palatii, quae edita exstat tom. II Miscell. Baluzii, pag. . Hic Fridugisus cum philosophico acumine naturam nihili, ex quo Deus mundum creavit, et tenebrarum, quae erant super faciem abyssi explorat, et contendit nihil esse aliquid, et tenebras esse substantiam. Verum illius ratiocinia mera sophismata sunt, quamvis de caetero stylus, quo utitur, purus et clarus atque etiam fluidus sit. Mabillonius coniicit Fridugisum scripsisse carmen illud de cella Cormaricensi, quod inter dubia exhibemus, in quo cellam illam, proprio iam gaudentem abbate, nempe Iacobo, et quondam monasterio suo Turonensi annexam, quasi sibi ereptam conqueritur. Scripsit quoque contra Agobardum episcopum Lugdunensem, cuius nonnullos, quos ipsi imputat, errores censura paulo acrius perstringit: quod tamen Fridugisi opusculum adhucdum latet. Agobardus se defendens Fridugisum ob styli acerbitatem et maiores quosdam errores contra sanam theologiam reprehendit, tom. I Operum, pag.  et . Legi merentur quae de Fridugiso habet D. Rivet tom. IV Hist. Lit. de la France, pag.  seqq. XLIII. A Candido et Fridugiso separare noluimus Oniam sacerdotem, de cuius vita aut actis pauca innotuerunt. Illum tamen fuisse popularem ac discipulum beati Alcuini, colligi posse videtur ex inscriptione Commentariorum in Ecclesiasten, ubi Onias iungitur Candido et Nathanaeli, et aeque ac hi duo filius in paternae pietatis nido aliquando educatus et sub alis paternae eruditionis edoctus dicitur. Ex eadem inscriptione ubi sacerdotis titulo insignitur suisque socius praeponitur, satis intelligitur, illum saecularibus etiam negotiis in aula fuisse adhibitum, et beato Alcuino admodum charum fuisse. Illum in epist.  Georgii patriarchae Ierosolymitani memoriae pariter cum Symeone, Martino et Nathanaele commendat. In epist.   tristitiam suam ob eius absentiam illi significat. In epist.  illum admonet ut Deum amet, ac pauperum, miserorum ac peregrinorum memor sit, atque eleemosynis, defensione et solatio illis succurrat. XLIV. Inter beati Alcuini discipulos a Vitae scriptore cap. , num.  numeratur quidam Osulfus, quem pariter in schola Eboracensi ab eodem edoctum fuisse nullus dubitandi locus est: quem etiam beati Alcuini popularem credit D. Mabillonius libr. XXVII Annal. num.  quamvis in elogio ad Vitam beati Alcuini cap. , num.  illum cum aliis, ipsum ex Anglia comitantibus, Onia, Candido, Nathanaele in monasterio quoque Turonensi auditorem fuisse dicat. Certe Osulfum patria Gallum vel Francum non fuisse ex narratione, quam anonymus Vitae beati Alcuini scriptor de illius obitu loc. cit. num.  facit, sat aperte intelligitur. Nempe beatus Alcuinus alteri discipulo suo Raganardo de Osulfo ad omnia monita vitae melioris surdo spiritu prophetico praedixit, quod neque in regione hac neque in qua natus est, morietur. Quod postea probavit eventus; mortuus est enim in Longobardia. Osulfus ergo fuit abs dubio ille discipulus, ad quem, tanquam ad filium prodigum, initio quidem optimis moribus ac disciplinis liberalibus imbutum sapientiae sale illuminatum, et in Scripturis sacris industrium, postea vero scortorum gregibus, potatorum conviviis ac superbientium vanitatibus iunctum, scripsit epistolas  et . Olim, inquit in epistola priore, te genui, nutrivi, alui, et ad perfectum virum usque perduxi.... ita, ut tuam laudem tota decantet regio, nempe Britannia, ut legitur in codd. mss. Salisburgensibus, prout ibidem notavi. In altera vero epistola exemplum quo ad vitae emendationem animetur illi proponit condiscipulum suum, qui modo, ait, episcopatu praesidet nobilissimo. Qui plane non alius fuit, quam Eanbaldus archiepiscopus Eboracensis. Cum hoc ergo Osulfus in Britannia, in schola Eboracensi, sub beati Alcuini magisterio educatus et edoctus fuit. Hunc ipsum Osulfum pariter cum Fridugiso ab eruditione laudat Theodulfus Aurelianensis libr. III, carm.  ad Carolum regem, de utroque ita canens vers. : Stet levita decens Fridegis sociatus Osulfo,    Gnarus uterque artis, doctus uterque bene. An hic Osulfus idem sit ac ille, qui multa praeclara de Carolo Iuniore narravit epist. , incompertum habemus. XLV. Verosimile est Osulfum, patrio nomine ita vocatum, postea inter scholasticos Cuculi appellationem obtinuisse, utpote cuius similem lapsum, ob quem Osulfum reprehendit, Alcuinus deplorat carmine , quo etiam pertinet additamentum, quod ex cod. ms. Collegii sancti Pauli Ratisbonensis tardius detecto dedimus tom. II, carm. . Latet certe sub hoc nomine familiari et ascititio quidam beati Alcuini discipulus, in schola Eboracensi eruditus et magistri sui in Galliam comes: quem aliquando ad Symeonem suum, seu Eanbaldum episcopum direxit cum muneribus, uti intelligitur ex epist.  , et cuius etiam opera usus est ad optima consilia eidem Eanbaldo, quibusdam adversitatibus afflicto suggerenda, uti legitur in epistolis  (nunc ) et sequenti. XLVI. Cuculi socius ac condiscipulus Calwinus fuit presbyter Anglus, quem in epist.  ad ipsum directa saluberrimis doctrinis instruit, et in altera  Cuculo simul inscripta, hortatur ut Symeoni seu Eanbaldo archiepiscopo ea suo nomine suadeant, quae ipsum in adversitatibus solari, et ad vitam muneri suo ac dignitati convenientem degendam permovere valeant. Ex eadem epist.   discimus, Calwinum cellae cuidam sancti Stephani praefuisse, et monachum ac monachorum patrem fuisse, sicut ibidem in notis notavimus. Certe membrum is fuit ecclesiae Eboracensis, suo suffragio concurrens ad archiepiscopi Eanbaldi electionem, uti Alcuinus ibidem insinuat his verbis: Quem vos elegistis ad pontificatus honorem. XLVII. Discipulorum beati Alcuini nobilissimum ac fidelissimum auctor Vitae anonymus primo loco nominat Sigulfum Vetulum, ex cuius narratione ipse didicit, quae de illo memoriae posterorum commendavit, eo magis fide digna, quod ipse solus, uti legitur in fine prologi illius Vitae, post discessum sancti Edberti ipsius meruit nosse secreta eximia. Erat is, eodem scriptore testante cap. , num. , vir Deo amabilis, animi carnisque nobilitate insignis, presbyter et custos Heboricae civitatis ecclesiae, qui tam arcta amicitia beato Alcuino iunctus fuit, ut propterea perpetuo illi adhaerere cupiens, se eidem, iam scholas in Francia tenenti, sociare voluerit. Antequam vero Sigulfus Alcuinum in Franciam comitatus est, futurus posthac individuus magistri sui comes, iam illuc puer venerat cum avunculo suo Autberto presbytero viro sancto: A quo Romam ad ecclesiasticum ordinem discendum perductus, et Metas civitatem causa cantus directus fuerat; inde tamen Sigulfus, avunculo suo per mortem in itinere amisso, cum multo fructu patriam repedavit propriam. Sacrae lectionis studiosissimum ipsum laudat Alcuinus in epistola Interrogationibus illius et suis Responsionibus in Librum Genesis praefixa, in qua illius desiderio in enodandis quibusdam difficultatibus illius libri, pro temporis opportunitate, satisfacere studuit: ibi Alcuinus fratrem illum nominat, atque longo tempore individuum et fidelem socium. Ex qua confidentia et familiari conversatione coniicio, Sigulfum sub disciplina beati Alcuini in Anglia iamiam prae aliis suis condiscipulis in virum profecisse, atque inter illos seniorem fuisse, unde fortassis nomen Vetuli tulit; ac propterea illum Alcuinus sibi in ipso docendi munere sociavit, illique curam discipulorum se per alia negotia multoties impedito concredidit. Hac tamen confidentia et existimatione non obstante, ipsum, cum discipulis Adalberto et Aldrico contra mandatum suum lectionem Virgilii poetae clanculo indulsisset, acriter reprehendit. Quamvis enim Alcuinus, ut narrat Vitae scriptor cap. , num. , iuvenis Virgilii lectione delectaretur, postea tamen id a discipulis fieri noluit, sufficiunt, inquiens, divini poetae vobis, nec egetis luxuriosa Virgilii vos pollui facundia. Ad Sigulfum ergo hoc mandatum violantem dixit: Unde te habemus, Virgiliane? Cur coepisti et voluisti contra meam voluntatem et consilium, me ignorante, agere ut Virgilium legeres? Sigulfus hac ratione admodum confusus humiliter ad magistri sui arcana et occulta penetrantis pedes se proiiciens poenituit, et stultissime se egisse confessus est. Suspicor hunc Sigulfum esse filium illum aegrotum, ad quem scripta est epist. , qui ab Alcuino edoceri voluit, an melius esset in canonica veste, sive in monastica sanctitate ultimi diei exspectare spiraculum; cui vir beatus respondit nihil mutandum esse in praesenti periculo, et in quovis statu ad maiorem semper Ecclesiae profectum cogitationis voluntatem esse dirigendam; posse tamen, si convaluerit, monasticam cucullam induere; orationum enim causa, inquit, et ob fraternae intercessionis solatium cum monachis quies optanda videtur. Enimvero Sigulfus iam abbas Ferrariensis (huius enim monasterii regimen Alcuinus, ab exterioribus omnibus negotiis se exsoluturus, illi consignavit) usque ad senium habitu canonico usus est; postea vero sponte abbatiam discipulo suo Adalberto resignavit, assumptaque ex consilio illo, nisi fallar, Alcuini, veste monastica, praedicto suo discipulo ac successori insigni modestiae exemplo se subiecit, uti discimus ex Lupi abbatis epist. . Sigulfo schola Ferrariensis suam originem debet, quae posthac sub Lupo abbate multo celebrior evasit. Vide Hist. Lit. de la France tom. IV, pag. , num. . Ab hoc Sigulfo diversus est alius eiusdem nominis, cuius scriptor Vitae Alcuini meminit cap. , num. , qui fuit sancti Benedicti Anianensis monachus et discipulus; prout recte animadvertit D. Mabillonius in notis ad prologum Vitae Alcuini: neque tamen assentiri possumus eiusdem viri celeberrimi opinioni, dum ibidem Sigulfum presbyterum, Alcuino valde familiarem de quo in eadem Vita mentio fit num.  ab hoc qui gesta magistri sui dictavit, distinguit. Nullam enim is suae opinionis rationem affert, neque nos ullam in Vita praedicta vel alibi deprehendimus. XLVIII. Discipulis demum celebrioribus beati Alcuini, quos Eboraci scientiis et artibus liberalibus imbuit, accensendus est Iosephus ille, quem in epistola  ad Remigium episcopum, suum discipulum, et in praecedenti dilectum filium vocat. Iosephum hunc Britannum fuisse persuadet fragmentum epistolae ad ipsum ab Alcuino scriptae, quod ex Usserio dedimus in notis ad epist. , in qua Alcuinus de Colcu lectore in Scotia scribit his verbis: Sanus est magister vester Colcu. Huius ergo magisterio Iosephus ille in Britannia aliquando usus est, postea ob scholae celebritatem scholasticis Eboracensibus sociatus. In Franciam postea cum hoc altero suo magistro Alcuino abiit; certe ibidem circa annum  cum eodem morabatur, uti intelligitur ex eadem epistola , quam Alcuinus e Francia ad Colcum lectorem in Scotia scripsit, uti ibidem in notis D. Mabillonio assentiente diximus. In illa etenim praefato Colcu significat se cum Iosepho in illis terris optima frui sanitate. Celeberrimus Mabillonius in elogio beati Alcuini cap. , num. , nullus dubitat hunc Iosephum esse, qui iubente hoc suo magistro Commentaria sancti Hieronymi in Isaiam compendio redegit; quam epitomen manuscriptam, sub titulo Iosephi abbatis, exstare idem testatur, illiusque initium et finem retulit. Opus illud iussu beati Alcuini coeptum atque eius nomini dicatum ipse auctor profitetur hoc versu: Sic placet Albino talem nos ferre laborem. Et iterum circa finem carminis: Sic idcirco tuis parens, charissime, iussis Haec, Albine, tibi strictim collecta dicavi. Demum soluto sermone ita pergit: Haec brevi, prout potui, sermone... sicut, dilectissime magister Albine, iussisti, devotus excerpsi. Ita enim mihi praecipiebas, ut in cunctis pernecessarium tantum sensum et Hebraicae veritatis tramitem sequens... incerta et confusa declinarem vestigia. Unde colligas in schola beati Alcuini studium Hebraicae eruditionis non abfuisse. Obiit Iosephus ante suum magistrum, ut pote cuius hic animam precibus Remigii episcopi commendat in citata superius epistola . XLIX. Hos celebriores beati Alcuini discipulos, multis aliis brevitatis causa dimissis, quos in Britannia docuit, commemorare libuit; quantum nimirum id ad scripta et acta scriptoris celeberrimi illustranda, atque ad famam magisterii illius celebrandam conducere possit. Nihil vero magis ad gloriam viri immortalis facit, quam quod doctrinis ac consiliis illius usi fuerint Angliae reges, principes, reginae regiaeque virgines, episcopi ac sacerdotes, abbates et monachi, aliique homines dignitate civili et ecclesiastica in illa regione fulgentes: cuius rei documenta praebent tot epistolae ad diversas illas personas scriptae, saluberrimis monitis ac doctrinis cuique statui maxime convenientibus refertae. L. Non possum quin eruditos lectores hoc loco opportuno moneam, scriptores quosdam Anglos, Harpesfeldium, Pitseum, Balaeum, quos Centuriatores Magdeburgenses exscribunt, egregie allucinatos fuisse, dum eruditis Angliae feminis annumerarunt Gislam ac Richtrudem, seu ascititio nomine Luciam et Columbam, quibus beatus Alcuinus Commentarios in sancti Ioannis Evangelium dicavit. Horum opinioni, mirum est, virum eruditum D. Alfortum in Annal. Eccles. Anglo-Saxonicis ad an.  calculum suum adiecisse. Enimvero virgines illas non in Anglia sed in Gallia Alcuinum magistrum habuisse ex verbis saltem epistolae virginum illarum, Commentariis illis praefixae, et Parisiis ad illum Turonis existentem scriptae, luce clarius est; ita ibi scribunt: Multo facilius chartarum portator tuarum de Turonis Parisiacam civitatem..... pervenire poterit. Verum de his virginibus inferius, ubi de schola palatii agemus, sermo redibit. CAPUT V. Beati Alcuini vocatio et accessus in Franciam.  LI. Fama tam praeclari doctoris sicut inter lares Eboracenses non coarctari, ita nec intra fines quidem Britanniae contineri potuit, sed in alias quoque regiones, Franciam maxime et Galliam evulgata fuit, opportuno prorsus tempore, quo nimirum utriusque illius regni amplissimi gubernaculum tenuit Carolus ille, a rebus sapientissime simul et fortissime gestis, Magni nomine, quod postea nunquam deleri potuit, insignitus. LII. Is enim post obitum Pippini patris et Carlomanni fratris sui solus throno admotus regni sui statum circumspiciens, dolens animadvertit illum tam in politicis quam in ecclesiasticis rebus esse corruptissimum, barbarie horridum et omni morum et litterarum cultura destitutum. Enimvero omnium scriptorum, qui antiquitatis litterariae aliqua notitia pollent, communis sententia est, barbariem et ignorantiam, a quinto saeculo aerae Christianae, quod tanquam prima epocha collapsarum ubique litterarum haberi debet, tam immodicos fecisse progressus, et primis sexaginta aut septuaginta annis saeculi octavi tantopere invaluisse, ut ultimum complementum, quod nullam iam medelam admitteret, adeptae fuisse viderentur. Certe monachus Engolismensis in Vita Caroli Magni ad annum  scribit, ante regis illius tempora nullum in Gallia fuisse studium liberalium artium. Quod quidem non ita intelligendum est, quasi nullus unquam vetustioribus temporibus saeculum illud quintum antecedentibus, in Gallia litterarum aut artium liberalium cultus viguisset. Diu namque ante illa funesta tempora, quibus Gallia per Barbarorum irruptionem, atque tumultus civiles postea exortos turbata fuit, optima quaeque studia floruisse, scholasque ibi erectas et ordinatas fuisse, ex Tacito, Eunomio, et ex illo Gratiani Aug. rescripto codicis Theodosiani, quo Antonio praetorio Galliarum praefecto mandat, ut in singulis metropolibus studia litterarum constituat, et eisdem idoneos magistros cum congruo supplemento constituat, novimus. At vero sedes illae studiorum postea per barbarorum, ut diximus, assiduas incursiones, ac civilium dissidiorum procellas eversae, et amica musis otia et quies praerepta fuere, ita ut sub regibus Francis Carolum antecedentibus, nullum illis domicilium superesset; quod narrare voluit Engolimensis monachus loc. cit. LIII. Verum de misero statu quo Carolus regnum suum per diuturnam barbariem penitus deformatum et desolatum conspexit, plura hoc loco commentari haud necesse fuerit, postquam de illo summa cum eruditione egregie disseruit praeclarus scriptor Hist. Lit. Franciae tom. III, pag. , et tom. IV, pag.  et seqq. Uno tamen verbo saltem illum tangere et commemorare volui, ut quid res litteraria universa praecipui illius post Carolum Magnum restauratoris Alcuini conatibus, quos hoc et sequenti capitibus recensebimus, debeat, evidentius intelligatur. LIV. Ad eliminandam ergo e toto regno suo iam plurimam partem seu armis seu prudentia paci et tranquillitati restituto barbariem, summus ille princeps nullum remedium opportunius fore recte existimavit, quam sedulam culturam morum et ingeniorum; cuius tamen prudentissimi consilii exsequendi impedimentum fuit, quod nullos prope in regionibus Francicae suae ditioni subditis reperire esset viros tanta pietate, eruditione et experientia praeditos ut rudes docendi, barbarosque emoliendi munus cum laude et optato profectu obire possent. Ab exteris proinde regionibus, Italia maxime et Britannia, ubi potissimum tunc temporis litterarum studiis moribusque excolendis opera impendebatur, subsidia eiusmodi petere necesse fuit; quod regis sapientissimi consilium Alcuinus apprime laudat in epist.  ad hunc suum Davidem ita scribens: Vestram sollicitudinem, domine mi David, agnoscebam omnes ad sapientiam discendam exhortari, imo et praemiis honoribusque sollicitare, atque ex diversis mundi partibus amatores illius vestrae bonae voluntatis adiutores convocare studuistis; inter quos me etiam infimum eiusdem sanctae sapientiae vernaculum de ultimis Britanniae finibus adsciscere curastis. LV. Primi vero qui Carolo Italiam aliquoties peragranti innotuere, fuerunt Petrus Pisanus Diaconus vir senex, et Paulus Warnefridi Diaconus pariter et monachus Casinensis, viri ob eruditionem variam atque docendi peritiam maxime commendati. Illos Carolus ad aulam suam invitavit, futuros in ipso palatio suo scientiarum professores, et consilii sui in restaurandis litterarum studiis scholisque ordinandis ac instituendis adiutores. Illi mandato principis maximi obtemperantes, post expugnatam ab ipso anno  Paviam, uti creditur, cum eodem illo officio functuri in Galliam abiere. De utroque et de variis illorum opusculis, a se noviter detectis egregie disserit doctissimus D. Lebeuf, Dissert. sur l'Hist. ecclés. et civile de Paris. tom. I, pag.  seqq., ubi pariter pag.  animadvertit Carolum Magnum iam ante adventum beati Alcuini de restaurandis in amplissimo regno suo litterarum studiis serio cogitasse. Quod quidem minime inficiari velim, certum nihilominus habeo ex postea dicendis, idque alii pariter eruditi viri absque haesitatione profitentur, praeter beatum Alcuinum neminem maiori studio et diligentia regis intentioni collaborasse, ita quidem ut illi potissimum in acceptis referenda sint quae rex maximus postmodum ad studiorum optimorum emolumentum et profectum; imo etiam ad felicem, qui inde profluere solet utriusque reipublicae ecclesiasticae et civilis statum sapientissime constituit. De huius aulae et totius regni Francici praeceptoris in Franciam vocatione et adventu disserere hoc loco post breve hoc praeambulum incipiamus. LVI. Venerat beatus Alcuinus, ut iam alibi notavimus, primo in notitiam Caroli regis Francorum, dum olim a magistro suo ad ipsum directus fuit, uti legitur in eius Vita cap. , num. . Factum id fuisse ante annum , quo Alcuinus Romae, accepto pro novo archiepiscopo Eboracensi Eanbaldo seniore, reversus esse ab aliquibus creditur, idem scriptor Vitae ibidem clare commemorat. Certe Alcuinus priori aliquo tempore, dum nempe adhuc adolescens erat, adeoque prope annum aetatis vigesimum septimum, quem ipse Alcuinus adolescentiae terminum in Disputatione Puerorum, cap. , constituit, adeoque circa annum Christi  (si calculum nativitatis illius ad annum  recte ducimus) Romam per Franciam abs dubio perrexit: tunc nimirum, quando Papiae regali civitate disputationi inter Petrum Pisanum et Iulium Iudaeum interfuit, uti ex epistola illius  discimus. In illo ergo itinere Alcuino occasio fieri potuit primo perveniendi in notitiam Caroli nondum, ut existimamus, sceptra regni moderantis, seu ante Pippini patris sui obitum. Alio etiam, an eodem tempore beatus Alcuinus in comitatu magistri sui (Aelberti, adeoque ante annum  quo is ad episcopatum assumptus fuit) in Franciam venit et apud Corbeienses, (Morbacenses credo) divertit, uti scribit initio epist.  . Quibus simul consideratis vero simillimum est Alcuinum nondum adolescentiam egressum eiusdem Aelberti nondum episcopi in exteras regiones peregrinantis ac urbis Romae sacra loca visitantis comitem fuisse: quam huius magistri sui peregrinationem describit in poemate de Pont. Eborac. ubi addidit hunc Aelbertum in patriam reversurum a regibus et tribunis tanquam doctorem summum honorifice susceptum, tantique habitum fuisse, ut illum apud se retinere omnibus modis conarentur, nempe Ut sua rura fluens divino rore rigaret. Verum Aelbertus suae magis patriae quam exterae regionis profectui deservire cupiens, retineri se minime passus, iter suum in Angliam et ad propriam ecclesiam, cuius non diu postea pontificatum accepit, prosecutus est. LVII. Aelberto abeunte Carolus (si ita ex deductis et ex narratione scriptoris anonymi Vitae beati Alcuini coniicere licet) in eius comitem Alcuinum, cuius etsi adolescentis genium ac litterariam eruditionem ex illa conversatione perspectam habere potuit, oculos et vota coniecit, optans ut ipsum saltem, postquam eius praeceptor id munus recusaverat, aliquando suae aulae et regni magistrum adipisceretur; quod Caroli desiderium tandem, emergente sequenti occasione, impletum fuit. Anno salutis , Aelberto archiepiscopo Eboracensi, qui non diu post reditum ex itinere illo cuius mox mentionem fecimus, in locum Ecgberti electus fuit, anno decimo sui episcopatus pariter defuncto, in eius locum subrogatus fuit Eanbaldus senior Alcuini condiscipulus. Is pro impetrando sibi a sede apostolica pallio archiepiscopali legatum selegit hunc suum amicissisimum socium, quo forte nullum alium huic negotio feliciter peragendo aptiorem habuit. Paruit Alcuinus, iter aggressus est, et huius legationis causa Romam venit, ut Vitae eius scriptor loc. cit. testatur. Hoc iam alterum, nostra quidem opinione, iter est beati Alcuini ad illam civitatem, pontificatum ibi gerente Adriano I. Primi itineris numero praecedente meminimus. Reversus inde accepto pallio, ut praefatus scriptor narrat, Parmae civitate regem Carolum obviam habuit. Nimirum Carolus, testibus annalistis illius temporis, Loiseliano, Tiliano, Eginhardo, Poeta Saxone, etc., circa finem eiusdem anni  cum Hildegarde regina in Italiam perrexit, et festa Natalitia Papiae; circa initium vero anni  iter suum per Parmam civitatem, uti ex laudato Vitae scriptore intelligitur, prosecutus, Romae Pascha celebravit. In hoc ipso igitur itinere et anno ante tempus paschale beatus Alcuinus Carolum regem Parmae reperit, et ad illius qui ipsum iam antea noverat alloquium admitti meruit. LVIII. Carolus virum sibi ex priori iam conversatione, et deinceps ex fama eruditionis illius magis magisque crescente, plurimum commendatum summa cum benevolentia excepit, nihilque non seu suasionibus seu promissis egit, ut illum in regnum suum, futurum scholarum quas tunc animo intentius meditabatur, rectorem pertraheret. Alcuinus tanti regis, maximo zelo pro reipublicae et catholicae Ecclesiae salute flagrantis sollicitationibus sese obstinacius opponere piaculo simile existimans, ea tandem conditione munus sibi oblatum acceptum habuit, si ad illud obeundum, expleta sua legatione, ab episcopo et rege quibus parebat consensum et licentiam impetrare potuerit. Hac ergo conditione, quae sane aequissima haberi debuit, beatus Alcuinus a rege dimissus iter suum in patriam prosecutus est; ubi expleto missatico et reddita coram Eanbaldo archiepiscopo legationis suae ratione, eidem simul Caroli Francorum regis voluntatem ac desiderium exposuit, ab ipsoque quid fieri vellet aut mandaret expetiit. Assensit tam aequis postulationibus Eanbaldus, cui simul rex, cuius ditioni subiectus erat, annuit, ea tamen ab utroque adiecta conditione, ut ne diu nimium in aliena regione moram trahens propriae patriae suae operam suam tam illi proficuam subtraheret, sed constituto tempore ad regnum et ecclesiam cuius servitiis fuit obligatus reverteretur. LIX. Obtenta hac licentia Alcuinus, omnibus ad iter aggrediendum, et ad novum hoc munus digne in aula regis Francorum obeundum necessariis dispositis et comparatis, selectis etiam et assumptis secum, ut ex Vitae eius contextu coniicere licet, nonnullis sociis ac familiaribus, suis antea in schola Eboracensi discipulis, qui ipsi in demandata sibi provincia solatio essent et adiutorio, in Franciam nunc tertio profectus est, regique Carolo sua officia et servitia, quaecunque illi et regno suo proficua fore iudicaverit, obtulit. LX. Hunc Alcuini in Franciam reditum D. Rivet Hist. Lit. de la France, tom. IV, pag. , ad annum ; et D. Ceillier, Hist. Générale des Auteurs sacrés, tom. XVIII, pag. , circiter illum annum referunt. Verum serius illum reditum et vix ante annum  contigisse ex iis, quae superius num.  ex annalibus illorum temporum attulimus, manifestum est. Illis siquidem testibus, Alcuinus primum anno  ante festum Paschatis Carolum Parmae obviam habuit, ubi tunc ab eodem rege primum ad permanendum in regno suo invitatus fuit. Si iam itineris quod Alcuino tam in aditu in patriam quam in reditu in Franciam emetiendum fuit, longitudinem et difficultates, negotia varia pariter ante abitum domi expedienda consideremus, vix credibile est haec omnia eodem adhuc anno absolvi potuisse. Adventum ergo beati Alcuini hac vice ad aulam Caroli Magni ad annum praedictum, Christi  referri debere existimamus. Et huic nostrae opinioni consentientem habemus celeberrimum collectorem scriptorum Rer. Gallic. D. Bouquet, tom. V, p. , not. a in fine. LXI. Alcuinum ex Anglia reversum Carolus Magnus cum maxima benevolentia excepit, illumque, ut laudatus saepe Vitae scriptor ait, tanquam filius patrem amplexus est; et non multo post duo monasteria illi administranda concessit, Bethleem scilicet, quod alio nomine Ferrarias dicitur in pago Wastinensi, provinciae Senonensis; et sancti Lupi apud Trecas, praeter cellam maritimam sancti Iudoci apud Morinos. Per quae beneficia Carolus non tam intendebat, ut novum hunc suum magistrum divitiis cumularet, ait D. Rivet loc. cit. pag. , quam ut illius cura et vigilantia in illis manasteriis regularis disciplina restaurari et per convenientia studia confirmari posset. Et hac demum ratione simul domicilium beati Alcuini in Francia et in aula regia stabiliri coepit: et tunc pariter rex ille magnus eiusdem magistri consiliis, non tantum in restaurandis studiis litterarum, verum etiam in ordinando statu politico et ecclesiastico regni sui uti coepit. Ab illo tempore, inquit laudatus D. Rivet loc. cit., rex Carolus Alcuinum tanquam praeceptorem suum respexit, ac deinceps semper coluit, nihil maioris momenti illo inconsulto aggressus; sed illius manus in quibusvis negotiis difficilioribus, dubiique eventus adhibita fuit: quod similiter factum fuisse in conficiendis illis sapientissimis legibus, quae Capitularium nomine celebrantur, a Carolo Magno promulgatis, colligere est ex fine praefationis Benedicti Levitae ad lib. V Capitul. apud Baluzium tom. I, pag. . Id saltem nemo, reor, inficiabitur illas constitutiones Caroli Magni quae ad studia litterarum restauranda, et ad scholas ubivis in ecclesiis cathedralibus et in monasteriis erigendas ordinatae sunt, ex consilio et suggestione vel etiam calamo beati Alcuini profluxisse: quas propterea, quod simul ad gesta illius praeclara pertineant, penitus praeterire non possumus, sed eas sequenti capite breviter indicabimus; recensentes simul maximam utilitatem, quae exinde in Ecclesiam et totum regnum Francorum redundavit, cum perenni gloria sui augusti auctoris et illustris magistri. CAPUT VI. Constitutiones et remedia pro reparandis litterarum studiis adhibita.  LXII. Post beati Alcuini adventum in palatio Caroli Magni et congregatis ibi aliis quoque viris doctis ex Italia, ut diximus, iam antea advocatis, rex grande opus quod diu magno animo volvebat et revolvebat illorum consilio innixus aggressus est, apertoque, si ita loqui fas est, Marte inveteratam diu barbariem et ignorantiam oppugnare coepit. LXIII. Ad hanc pugnam primum quasi sonante classico vocavit et excitavit regni sui metropolitas, episcopos, abbates aliosque ad quos pertinebat, missis ad omnes illos litteris, ut vocant, encyclicis seu generalibus, quarum exemplum, ad Baugulfum abbatem Fuldensem directum, et a Sirmondo ex codice monasterii sancti Arnulfi Metensis editum exhibet Baluzius, tom. I Capitul., pag. . In hisce litteris Carolus utile sibi cum suis consiliariis visum fuisse asserit, ut episcopia et monasteria praeter regularis vitae ordinem atque sanctae religionis conversationem, etiam in litterarum meditationibus, secundum uniuscuiusque capacitatem, docendi studium impendatur. Animadvertebat siquidem rex ad omnia attentissimus in scriptis saepius a nonnullis monasteriis ad ipsum directis, sensus quidem rectos, sermones vero incultos apparuisse; quia, inquit, quod pia devotio interius fideliter dictabat, hoc exterius, propter negligentiam discendi, lingua inerudita exprimere sine reprehensione non valebat. Hinc metuebat, ne sicut minor in scribendo erat prudentia, ita quoque et multo minor in eis, quam recte esse debuisset, esset sanctarum Scripturarum ad intelligendum sapientia. Hac ratione motus hortatur ipsos ut litterarum studia posthac non negligantur, ubique magisteria erigantur, atque ad hoc opus viri eligantur, qui et voluntatem et possibilitatem discendi, et desiderium habeant alios instruendi. Quo demum haec constitutio collimet, rex religiosissimus his verbis expressit: Optamus enim vos, sicut decet Ecclesiae milites et interius devotos, et exterius doctos, castosque bene vivendo et scholasticos bene loquendo: ut quicunque vos propter nomen Domini et sanctae conversationis nobilitatem ad videndum expetierit, sicut de aspectu vestro aedificatur visus, ita quoque de sapientia vestra, quam in legendo seu cantando perceperit, instructus omnipotenti Domino gratias agendo gaudens redeat. Mirandus profecto zelus tanti regis pro optimis studiis inter ecclesiasticos viros promovendis, et pro bono in totam Ecclesiam inde redundaturo. Ex eodem zelo in Capitulari Aquisgranensi anni , num.  apud eumdem Baluzium, tom. I Capitul., pag. , studia, quae in scholis tractari debeant, praescribit, et omnibus sanctae Dei Ecclesiae ordinibus seu saecularis potentiae dignitatibus praecipit, ut scholae legentium puerorum fiant: psalmos, notas, cantus, computum, grammaticam per singula monasteria et episcopia discant: sed et libros catholicos bene emendatos habeant.... et pueros suos non sinant eos vel legendo vel scribendo corrumpere; et si opus est Evangelium vel Psalterium et Missale scribere, perfectae aetatis homines scribant cum omni diligentia. LXIV. Prima ergo cura Caroli regis et magistrorum aulae, maxime Alcuini, collocata fuit in comparandis qui ad docendum et discendum necessarii censebantur libris, iisque selectis et bene emendatis; quod sane remedium pro excolendis ingeniis ipso naturali ordine caetera praeire debuit; ex libris enim male digestis et imperite scriptis, ipsas doctrinas confundi et ingenia turbari necesse est. Enimvero in tanta temporis illius barbarie difficile fuit reperire libros a lacunis variis, soloecismis, aliisque erroribus multiplicibus immunes: scriptores siquidem aevi Carolum antecedentis, cum ipsimet grammaticae et orthographiae essent ignarissimi, codices quoscunque, quos describendos acceperant ipsosque iam antea quoque corruptos, novis insperserunt erroribus, ita ut multoties vix aliquis sensus inde exprimi potuerit, multoties mentem in contrarium induxerit: cuiusmodi codices ex illo aevo etiamnum in vetustis scriniis superesse norunt eruditi ac seduli illorum scrutatores. Dolendum maxime, huic malo ipsos etiam codices ecclesiastico officio servientes, imo ipsius sacrae Scripturae subiacuisse. LXV. Praeprimis ergo Carolum regem sollicitudo tenuit, ut viri ecclesiastico ministerio destinati habeant libros sacros bene emendatos; hancque curam eosdem corrigendi demandavit Paulo Warnefridi et Alcuino. Paulus a rege mandatum accepit, ut homilias Patrum pro nocturnali officio ordinatas, quae infinitis vitiorum anfractibus seu soloecismis scatebant, elimaret, uti legitur in epistola Caroli Magni illi Homiliario praefixa, quae reperitur in editione Coloniensi anni , a Cel. Baluzio separatim tom. I Capitul., pag. , et a D. Mabillonio, lib. XXVI Annal., num. , edita, in qua religiosissimus rex ita ad religiosos lectores suae ditioni subiectos scribit: Quia curae nobis est ut nostrarum ecclesiarum ad meliora semper proficiat status, obliteratam pene maiorum nostrorum desidia reparare vigilante studio litterarum satagimus officinam, et ad pernoscenda studia liberalium artium nostro etiam, quos possumus, invitamus exemplo.... Denique quia ad nocturnale officium compilatas, quorumdam casso labore, licet recto intuitu, minus tamen idoneo, reperimus lectiones; quippe quae et sine auctorum suorum vocabulis essent positae, et infinitis vitiorum anfractibus scaterent, non sumus passi nostris diebus in divinis lectionibus inter sacra officia inconsonantes perstrepere soloecismos; atque earumdem lectionum in melius reformare tramitem mentem intendimus. Idque opus Paulo Diacono, familiari clientulo nostro, elimandum iniunximus. LXVI. Simile opus ac laborem Alcuinum quoque in se suscepisse scriptor Vitae illius tradit cap. , num. , his verbis: Collegit multis de Patrum operibus homiliarum duo volumina. Hanc tamen assertionem in dubium vocat D. Rivet tom. IV, Hist. Lit. de la France, pag. , num. , existimans superfluum futurum fuisse laborem in colligendis iterum homiliis pro usu ecclesiarum Franciae, postquam eodem tempore eiusmodi collectio a Paulo Warnefridi facta est iussu et approbatione regis. Nihilominus D. Mabillonius loc. cit. duo distinguit Homiliaria, unum Pauli et alterum Alcuini. LXVII. Maiore certitudine constat beatum Alcuinum, Carolo praecipiente, emendasse librum qui Comes appellabatur, alias sancto Hieronymo ascriptus, et epistolas et evangelia per circulum anni singulis festivitatibus legi solita continebat, qualis testante D. Mabillonio loc. cit. num.  habetur in illius temporis codice bibliothecae Carnutensis, in quo circa medium haec leguntur: Hunc codicem, qui ab ecclesiasticis viris Comes appellatur, tua, lector, noverit perspicacitas ab eo codice sumptum, quem constat ab Albino eruditissimo viro, Carolo sapientissimo imperatore praecipiente, lima rectitudinis esse politum atque emendatum: qui codex licet a multis haberetur, a plerisque tamen mendose et non bene distincte legebatur. Ob id studii fuit eiusdem Dei cultoris, ut a praefato viro ad purum corrigeretur, et distinctionibus artis grammaticae, pronuntiandi gratia, distingueretur; ita videlicet ut legentibus eiusdem codicis textus iter planum panderet, et audientium auribus nihil inconsonum afferret; simplices quoque errare non sineret. Nobis autem curae fuit, ita hunc emendate atque distincte transcribere, sicut ab eodem magistro emendatus exstat et distinctus. LXVIII. Labor iste rei litterariae summe proficuus tantopere cordi fuit Carolo regi, ut ipsemet illum, vacuus a gravissimis regni negotiis, quibusdam temporis particulis subire haud gravaretur. Exstat siquidem, teste Lambecio libr. VIII Bibl. Vindobonensis, pag. , in eadem bibliotheca Caesarea quidam pervetustus ac rarissimus codex ms. membranaceus, olim, iudice eodem D. Lambecio, ad bibliothecam cubicularem Caroli Magni pertinens; in quo continetur Explanatio Origeni perperam tributa in sancti Pauli apostoli Epistolam ad Romanos; cuius Scriptura mendis nonnullis respersa propria Caroli manu emendata fuit, quod testantur versiculi sequentes, aeque antiquo charactere ibidem subscripti: Qui sternit per bella truces fortissimus heros Rex Carolus, nulli cordis fulgore secundus, Non passus sentes mendarum serpere libris, En bene correxit, studio sublimis in omni. Ex quibus manifestissime et sine ulla controversia apparet, ait laudatus D. Lambecius, quaecunque in hoc codice, vel in ipso contextu emendata, vel interlineariter subscripta, vel ad marginem adnotata sunt, propria ipsius Caroli Magni manu scripta, ideoque monumentum hoc litterarium, ob venerationem tanto monarchae debitam fere inaestimabile esse. Tradit deinde idem bibliothecarius celeberrimus varios alios in illa bibliotheca Augusta Vindobonensi codices servari manu eiusdem regis emendatos, quod ex comparatione scripturae cum emendationibus prioris codicis cognosci possit. Vid. Kollarii Analect. Monum. Vindobon. tom. I, pag. , not. a. Quis satis miretur ac depraedicet principis huius maximi sublimem genium, qui eadem manu, qua tot hostes regni amplissimi devicit, etiam barbariem debellare novit. LXIX. Praeterea vero rex religiosissimus cordi maxime habuit ut libri sacrae Scripturae, amanuensium oscitantia multipliciter corrupti, suae restituantur puritati: Universos ergo Veteris et Novi Testamenti libros, librariorum imperitia depravatos, Deo adiuvante, examussim correximus, uti scribit in epistola cit. Homiliario praefixa. Ad hoc opus perficiendum cum Alcuino neminem magis idoneum existimaret, eidem curam huius laboris demandavit, uti intelligitur ex epistola ad Gislam et Columbam libro VI Commentarii in Ioannem pag.  praefixa: scribit enim ibi Alcuinus quod regis mandato, quo ipsi cura emendandi Vetus Novumque Testamentum iniuncta fuit, impeditus sit quominus tunc ad praefatas virgines expositionem totius Evangelii sancti Ioannis dirigere posset: Totius forsan, inquit, Evangelii expositionem direxissem vobis, si me non occupasset Domini regis praeceptum in emendatione Veteris Novique Testamenti. Hunc pernecessarium et perutilem laborem Alcuinus alacriter in se suscepit, et tam constanter continuavit, ut opus iamiam absolutum, die Natalis Domini anno , quo Carolus Romae imperatoria corona redimendus erat, eidem imperatori tanquam acceptissimum munus, quo simul laetitiam suam ob adeptam novam illam maiestatem, contestaretur, offerre potuerit, uti intelligitur ex epistolis  et . LXX. Exstat, teste Baronio tom. IX Annal. Eccles. ad annum , codex, Alcuini labor, in Vallicellana bibliotheca, ubi velut ingens thesaurus asservatur, ut pote quod viri eruditi, qui in emendatione Vulgatae iterum nostro tempore laborarunt, eo ut antiquiore usi sunt, cui et plurimum detulerunt. Ad calcem codicis illius Vallicellani, eodem Baronio referente, versus Alcuinus apposuit per diversa epigrammata distinctos, quos dabimus cum quodam supplemento, carm. . Verosimile est hunc ipsum codicem fuisse, quo etiam anno  usi sunt PP. Dominicani, qui mandante generali ipsorum P. Iordano et Hugone de S. Charo conventus Parisiensis priore in emendandis exemplaribus sacrorum Bibliorum laborarunt, de quo videas Le Long., Bibl. Sacrae tom. I, pag. . LXXI. Codicis sacri ita correcti exemplaria brevi per ecclesias et monasteria divulgata, et ab industriis ac peritis librariis descripta fuere: cuius rei testem habemus Angelomum monachum Luxoviensem, Alcuino pene contemporaneum, qui in commentario super Genesin apud Pezium thesauro Anecdot. tom. I, pag. , in fine scribit se vidisse sacram illam bibliothecam iussu Caroli Magni correctam, diligenterque inspexisse: et in illa suo calculo probat lectionem vocis Saraam, quam alii scribebant per duplex r et unum a. LXXII. Nullus dubito quin beatus Alcuinus eamdem industriam quam sacris codicibus emendandis impendit, aliis quoque libris, quibus ad discendas vel docendas artes liberales opus erat, adhibuerit, vel per suos socios aut discipulos adhiberi curaverit. Nobis certe vero admodum simile videtur, quod Alcuinus pro usu scholasticorum librum quoque De septem artibus, a Quercetano inter illius opera incomplete editum, a mendis queis pleraque exemplaria corrupta erant, emendaverit; cuius verus auctor est M. Aurelius Cassiodorus senator, Alcuino suppositus, eidemque in unico veteri codice Iacobi Sirmondi tributus, cuius fortassis nomen praeferebat, ob illi adhibitam ab ipso correctionem. Vide quae diximus in praefatione ad opuscula de Grammatica, Orthographia, etc., ubi rationem reddimus omissionis illius libri in hac nostra collectione. LXXIII. Laboribus huiuscemodi occupatus Alcuinus, de hoc pariter sollicitus fuit ut libri omnes ad usum ecclesiarum, monasteriorum atque scholarum destinati iuxta leges orthographicas recte et absque erroribus describerentur: quod ut felicius succederet, necessum esse iudicavit, ut ante omnia scriptores ad hunc laborem adhibendi in arte recte scribendi, seu in orthographia bene informarentur. In hunc finem opusculum composuit de eadem arte, quam ex codd. ms. partim etiam ex Ven. Beda exhibemus, ubi simul rationem reddimus, quare hunc librum genuinum Alcuini foetum esse censeamus. LXXIV. Hanc pro libris antea depravatis expurgandis et pro novis exemplaribus recte et secundum leges orthographiae scribendis curam ac sollicitudinem, quam rex Carolus suis praeceptis et Alcuinus suo exemplo, doctrina et exhortationibus maximo studio commendarunt, posthac ubique aemulati sunt episcopi et abbates; cuius rei testimonium irrefragabile praebent plurimi codices, opera varia sacrae Scripturae, sanctorum Patrum, conciliorum, legum, et profanorum quoque scriptorum in veteribus bibliothecis etiamnum exstantes, diligentiae illius temporis certissimi testes: quorum magnum numerum prae oculis nostris habemus in bibliotheca nostra sancti Emmerami residuos, initio saec. IX exaratos, eosque absoluta scriptione, ut in quibusdam notatum est, revisos atque a mendis purgatos. Accessere deinceps per industriam huius celeberrimi magistri scientiarum omnium, tractatus de arte bene loquendi, dicendi et disserendi, cuius regulas ipse postea in Dialogis de grammatica, rhetorica et dialectica complexus est. LXXV. Arte igitur orthographica restituta, comparatisque libris optimis scholae servientibus, bibliothecis pariter multo apparatu praestantissimorum auctorum instructis, nihil iam obstabat ulteriori progressui scientiarum in publicis privatisque scholis docendarum. Episcopi ergo et abbates ad tam seria mandata sapientissimi regis attenti, et frequentibus quas Alcuinus singulis pene epistolis ad ipsos scriptis intimavit, adhortationibus excitati libris describendis et colligendis, scholisque instituendis omnem navarunt operam. Inter scholas episcopales primae tunc et celebriores, quarum saltem adhuc monumenta exstant memorantur Lugdunensis sub Laidrado, et Aurelianensis sub Theodulfo episcopis enatae. Laidradus a Carolo Magno e Norico patria sua evocatus creditur, in reformanda disciplina et restaurandis scientiarum studiis futurus coadiutor; qui anno  episcopus Lugdunensis creatus fuit. Is de schola a se erecta Carolum regem per epistolam, quae exstat tom. XIV Bibl. PP., edit. Lugdunensis, pag. , informat quod in ecclesia Lugdunensi essent cantores in illa schola tam eruditi ut etiam alios in cantu instruere possint; nonnulli etiam qui ita in litteris profecerunt, ut sensum spiritualem sancti evangelii bene intelligerent; alii qui libros Prophetarum, Salomonis, Psalmorum, imo et libelli Iob, qui sane unus e difficilioribus esset, interpretari scirent. LXXVI. Theodulfus, qui praecipuus post Carolum Magnum et Alcuinum studiorum restaurator censetur, ob doctrinae praestantiam ab eodem rege ex Italia circa annum ut quidam volunt  evocatus, ac postea circa annum  ad episcopatum Aurelianensem promotus fuit. Hunc Alcuinus in epist.  vocat clari luminis atque affluentis sapientiae lucernam, virumque clarissimum, cuius est aetas florida et vividae virtus sapientiae; quod praestans elogium Theodulfum promeruisse comprobant varia ab ipso edita monumenta litteraria, apud Sirmondum tom. II Operum pag.  seqq. editionis Venetae anni . Is ergo paucis annis post adeptum episcopatum Aurelianensem (circiter an.  vel  iuxta calculum Sirmondi) Capitulare edidit, in cuius capite  constituit ut presbyteri qui voluerint nepotes suos aut aliquem consanguineum ad scholas mittere, valeant. Scholae ibi nominantur, una in ecclesia sanctae Crucis, quae cathedralis est; altera in monasterio sancti Aniani Aurelianensi; tertia sancti Benedicti in monasterio Floriacensi; quarta sancti Lifardi in monasterio Magdunensi. Ibidem simul insinuatur scholas in aliis etiam monasteriis quae Theodulfo ad regendum concessa fuerant, fuisse institutas. Scholas tamen illas non publicas, sed privatas fuisse post Cointium ad annum , num. , existimat Pagius ad an. , num. . Mabillonius vero in praefat. ad saec. IV Bened. num. , publicas illas fuisse contendit. Praeter has scholas maiores, alias minores Theodulfus ibidem cap.  constituit, ubi presbyteris inculcat ut per villas et vicos infantes et parvulos cum summa charitate doceant, nihil mercedis propterea exigendo vel accipiendo, nisi quod a parentibus charitatis studio sua voluntate oblatum fuerit. Vitam et scripta Theodulfi egregie illustravit Rivetus iam multoties laudatus tom. IV Hist. Lit., pag.  seqq. LXXVII. Capitulare illud Theodulfi Aurelianensis recepit, et in frequenti synodo subiectis sibi clericis, ut illius decreta accurate observarentur, praecepit Hildegarius Meldensis episcopus, prout D. Mabillonius in codice Gemlacensi se legisse refert Analect. novae edit. pag. , col. . Istorum episcoporum studium egregie alii etiam episcopi aemulati sunt; nec dubitandum censeo ipsos similes constitutiones pro reparandis litterarum studiis in suis dioecesibus fecisse ac promulgasse. Ex variis siquidem illius et subsequentis temporis monumentis constat scholas in omnibus antiquioribus episcopatibus regni Francorum fuisse reformatas, in recens fundatis vero simul cum episcopatibus erectas. Idem dicendum de monasteriis sub regula sancti Benedicti tunc militantibus. De omnibus illis scholis, tam episcopalibus quam monasterialibus, publicis et privatis, maioribus et minoribus, quae ex illis constitutionibus et conatibus enatae sunt, hic singulatim disserere, nimis longum et inopportunum foret: plura de iisdem scire cupientibus abunde satisfacient viri eruditissimi, D. Lanoius in libro De scholis celebrioribus tom. IV Operum part. I, pag.  seqq., D. Mabillonius praefat. ad saec. IV Ben. pag. , § ; D. Rivet loc. cit. num.  seqq. LXXVIII. Ne porro studia litterarum optimo iam successu coepta et ordinata rursum apud eos quorum curae illa commissa fuere, tepescerent, sed ut magis magisque efflorescerent, ingeniosissimus rex Carolus medio usus est hactenus insueto, et vix unquam prioribus temporibus tentato. Ipse siquidem nunc in colloquiis, nunc in epistolis, episcopis, abbatibus, clericis et monachis, maxime vero scholarum rectoribus varias quaestiones, nunc circa textus difficiliores sacrae Scripturae, nunc circa materias ecclesiasticae antiquitatis et veteris disciplinae, nunc de grammaticis ac dialecticis spinetis, nunc de astronomicis apparitionibus earumque calculis proponebat, ut hoc ingenioso artificio adigerentur, ut nunquam ab indagatione veritatis, a tractandis scientiis, a libris excutiendis, volvendis ac evolvendis cessarent, quo aptiores et expeditiores redderentur, ad solide et docte seu calamo seu oratione respondendum propositis difficultatibus a principe eruditissimo studio exquisitis. Profecto stimuli huiusmodi a tanto principe immissi non potuere non esse ad scientias excolendas, promovendas, studiumque illarum stabiliendum utilissimi et efficacissimi. Exstant etiamnum eiusmodi quaestiones ad metropolitas missae de baptismo et caeremoniis illum praecedentibus et concomitantibus: exstant et plures epistolae ad easdem responsoriae: Amalarii Trevirensis tom. II, pag. ; Odilberti Mediolanensis in Analectis D. Mabillonii nov. edit. pag. ; Laidradi Lugdunensis ibidem pag. ; Theodulphi Aurelianensis apud Sirmondum tom. II, Op. edit. Venetae , pag. ; Magni Senonensis apud Martene De antiquis Ritibus Eccles. libr. I, pag. . Alias rursus quaestiones sibi enodari postulavit de gratia septiformis Spiritus apud Mab. loc. cit., de Processione Spiritus sancti a Patre Filioque, uti legitur in praefat. Theodulfi Aurelianensis ad Carolum Magnum praefixa eiusdem libello de Spiritu sancto, apud Sirmondum loc. cit. pag. . De eadem difficultate iam antea etiam beatum Alcuinum consuluit, qui eius mandato ocius paruit in libello de Processione Spiritus sancti, quem ex ms. cod. Laudunensi exhibemus. Praeprimis vero Carolus hunc praeceptorem suum huiusmodi litterariis quaestionibus, de rebus grammaticis, dialecticis, liturgicis, biblicis, astronomicis fatigare solebat, quibus idem in variis epistolis aliisque scriptis satisfecit. De illo interrogandi more Caroli idem in epist.  ita de litteris ab eodem rege ad se missis loquitur: In quibus laudabilibus vestrae sapientiae apicibus meam, ut soliti estis, segnitiem per interrogationes prudentissimas excitare velle inveni. Et in epistola   ad alia regis interrogata respondens ita praefatur: Mirabilis sapientiae vestrae litterarum serie perlecta, invenimus eas eloquentiae nitore splendidas et profunditate sensuum subtilissimas, et inquisitionis gratia iucundissimas. Unde patenter agnosci poterit, non tantum imperatoriam vestrae prudentiae potestatem a Deo ad solum mundi regimen, sed maxime ad Ecclesiae praesidium et sapientiae decorem collatam: et iuvenum mentes quadam inertiae rubigine obductas ad acumen ingenii per vestram sanctissimam solertiam elimandas. Siquidem praeter imperiales et publicas curas, evangelicas quaestiones academicis vestris a nobis enucleandas inquiritis, etc. Eamdem consuetudinem doctos per varias quaestiones exercendi in Carolo laudat Theodulfus Aurelianensis episcopus in epistola ad Magnum Senonensem apud Sirmondum, tom. II Oper. pag. , ubi loquens de quaestionibus circa caeremonias ab eodem rege propositis ait: Quaestiones istae, ut ego te nosse certus sum, a regali necessitudine non sunt factae necessitate discendi, sed studio docendi; nec ut ipse his absolutis de nescitis valeat imbui, sed ut alii de somno desidiosi torporis ad rerum absolvendarum utilitatem valeant excitari. Quippe cui hoc semper familiare est, ut exerceat praesules ad sanctarum Scripturarum indagationem et sanam sobriamque doctrinam, omnem clerum ad disciplinam, philosophos ad rerum divinarum humanarumque cognitionem, monachos ad religionem, omnes generaliter ad sanctitatem, primates ad concilium, iudices ad iustitiam, etc. LXXIX. His demum mediis Francia totumque regnum sceptro Caroli Magni subiectum a pristinis ignorantiae et barbariei tenebris emersit; atque in statu utroque ecclesiastico et civili lumen scientiarum refulsit, diuque postea scholas iam erectas collustravit, et erigendis praeluxit; donec regno, inter plures principes auctoritate, ingenio, prudentia ac magnanimitate parenti multo inferiores, diviso, dissidia inter ipsos exorta, bella intestina, barbararum nationum incursiones, legum bonique ordinis politici neglectus totum illud nunc florentissimum imperium in barathrum prioris confusionis relabi fecerunt. De qua revolutione musis omnibus maxime exitiali, et de misero statu litterarum in Gallia saec. IX erudite disserit D. Rivetus, tom. IV Hist. Lit. de la France, pag.  et seqq. His ergo, ne actum agamus, praetermissis de magisterio, quod beatus Alcuinus in palatio regio tenuit, disseramus. CAPUT VII. Magisterium beati Alcuini in schola Palatii, eiusque in illa discipuli.  LXXX. Caroli Magni amor quo erga musas ferebatur, in dies crescebat, quo magis scilicet ex consuetudine cum Aulae suae magistris et quotidiano ferme experimento didicisset, quantam illae felicitatem regno suo allaturae essent; hinc non contentus, easdem intra septa ecclesiarum ac claustra monasteriorum, quod in praecedentibus constitutionibus praeceperat, concludi, in ipso etiam suo regio palatio illis domicilium statuit, scholamque ibidem publicam erexit, ut illius opportunitate simul regia proles, proceres et aulici, eorumque filii et filiae ingenium mentemque excolendi media in promptu haberent. Illis vero omnibus Carolus suo exemplo, quo magis ad studia litterarum sedulo pertractanda incitarentur, praeire voluit; enimvero maiestate sua haud indignum existimavit, si descendens de regio throno propemodum in scholae subselliis virorum doctorum, quos in aulam advocavit, discipulum ageret. Quae quidem regis illius totius Europae potentissimi demissio et solertia nullo eloquio satis valet depraedicari; cuius mentis miranda est nobilitas, ait Alcuinus libr. De ratione animae, dum inter tantas palatii curas et regni occupationes philosophorum pleniter arcana curavit scire mysteria, quod vix otio torpens alius quis modo cognoscere studet. Certe prodigii instar habendum est, in palatio tanti regis, ubi tot negotia imperii amplissimi tractanda indies occurrebant; ubi toties bellorum atrocissimorum classica insonabant; ubi gravissimae causae cum pontificibus Romanis, cum imperatoribus Orientis, cum Anglis atque Hispanis, missis hinc inde legatis erant expediendae, musis potuisse locum et otium reperiri. His tamen rebus, quae sibi tantopere contrariari videntur, iungendis et conciliandis maximi illius principis ingenium par fuit. LXXXI. In hac porro schola palatina beatum Alcuinum litteras docuisse, scriptores omnes qui illius gesta recensent, consentiunt, et ex propria eius epistola  ad domnum Regem evincitur, ubi Turonis relicta iam aula existens, de mutato a magistris quibusdam calculo lunari conqueritur, ita scribens: Ego imperitus, ego ignarus, nesciens Aegyptiacam scholam in palatio Davidicae versari gloriae: ego abiens Latinos ibi dimisi; nescio quis introduxit Aegyptiacos. Ibi ergo docuit, ubi abiens discipulos reliquit. Imo principem is locum ibidem inter reliquos magistros tenuit: nullique alteri Carolus tantum honorem praeterquam Alcuino detulit, ut illum, postquam in sola grammatica discenda Petrum Pisanum audivit, ut Eginhardus in Caroli Magni Vita narrat, in reliquis disciplinis, rhetorica, dialectica ac praecipue astronomia dignaretur habere praeceptorem. Quod ipsum testatur Vitae Alcuini scriptor cap. , num. , dum asseverat quod Carolus ab Alcuino, postquam is ex Anglia redierat, artes introductus in liberales refrigerari paululum noverat, sed exsaturari ob fervorem satis nimium nequibat. De hoc honore sibi a rege delato ipse Alcuinus gloriatur in epigrammate  ad fratres suos Eboracenses misso, his versibus: Talia namque placent vestro quia munera patri, Qui nunc egregias regalibus insonat artes Auribus, et patrum ducit per prata sequentem Praepulchro sophiae regnantem stemmate celsae. Et in epigrammate  studia quaedam recenset, quae cum hoc augusto suo discipulo exercuit, ita canens: O mihi dulcis amor, David, per saecla valeto;    Quam te praesentem semper habere velim! Pierio ut tecum liceat mihi ludere versu,    Scandere vel summi sidera celsa poli; Vel pulchras tecum numerorum discere formas,    Irrepere aut veterum dicta stupenda Patrum: Aut tractare sacra aeternae praecepta salutis,    Quae via te mecum pervehat astra super. LXXXII. Quando igitur Carolus in epistolae ad Alcuinum scriptae initio, quod refertur in epist.  , ipsum charissimi in Christo praeceptoris nomine compellat, titulum hunc non solius honoris, uti interpretatur Baronius ad annum , num. , verum etiam doctrinae causa illi tributum censemus. Enimvero testimonia hactenus allata plane evincunt, Alcuinum in mathematicis ac philosophicis non tantum cum Carolo Magno disseruisse, uti ibidem scribit Baronius, verum etiam in iisdem saltem scientiis ipsum imbuisse. In sacrarum tamen rerum scientia Carolum adeo imbutum fuisse existimat idem Historiae ecclesiasticae parens loc. cit., ut magistri potius quam discipuli locum teneret; siquidem, ait, in ea facultate non Carolus Albinum, sed Albinus Carolum consulebat, si quod dubium esse obscurum sibi videretur et arduum, idque constare credit ex litteris Alcuini ad Carolum de septuagesima, etc., epist. : et ex responsione Caroli epist. , Patrologiae tom. XCVIII, col. , concludit Baronius quod Carolus sacrarum rerum scientia multum praecesserit eum, quem magistrum vocat, Albinum. Quam celeberrimi huius scriptoris existimationem de Caroli in sacris eruditione, nescio an quispiam eruditorum non censeat nimiam. Certe Carolus in rebus sacris saepius Alcuinum quam hic illum consuluit, uti docent epistolae plures: epist.  de differentia inter aeternum et sempiternum, etc.; ep.  (nunc ) de duobus gladiis; epist.  de hymno post coenam dicto; epist.  de pretio humanae salutis, quas nondum tunc editas Baronius non vidit. Ad confutandos errores Felicis et Elipanti Carolus Alcuini opera indiguit, illumque in hunc finem, ut reditum ex Anglia acceleraret, permovit. Pro illius in fide sanctae et individuae Trinitatis instructione libellum de eodem dogmate scripsit, illique dedicavit; quia, inquit, neminem decet vel meliora nosse vel plura, quam imperatorem; idque se ideo agere ait, ut sui nominis, quo a quibusdam magister (utique ipsius regis, quem hic instruit) vocatur, officium impleret. Firmum ergo maneat Alcuinum Caroli Magni tam in sacris quam in profanis litteris praeceptorem seu magistrum exstitisse. Sed cum Baronius aliique passim ultimam tantum profectionem in Franciam, quae anno  aut sequentis initio facta est, quando Carolus iam grandaevus fuerat, agnoverint, an et quid Alcuinus Carolum docuerit, explicare non potuerunt, ait Pagius ad annum , num.  in fine. LXXXIII. Studiis liberalibus quibus ipse rex operam dabat, teste Eginhardo in Vita num.  apud Bouquet tom. V, de Script. Rer. Gallic. etiam liberos suos, tam filios quam filias, institui mandavit. Schola igitur palatii optime iam ordinata et ipsius regis Caroli praesentia saepius frequentata, regii quoque principes Carolus, Pippinus et Ludovicus; viri iuvenesque primae nobilitatis, Angilbertus, Adalhardus, Damoeta; regiae etiam virgines, Gisla utraque, soror et filia Caroli; Richtrudis cognomento Columba, cum Guntrada cognomento Eulalia cum multis aliis, parentis ac regis sui vestigia certatim secuti, magisterio ac disciplinae beati Alcuini sese tradiderunt: quos omnes deinceps Alcuinus filiorum ac filiarum nomine compellat, non aliam certe ob causam quam quod illis in palatio commorantibus paternam per varias instructiones in litteris ac moribus curam adhibuerit. Ad illos pariter plures scripsit epistolas variis doctrinis refertas ea styli gravitate, qua uti solent magistri scholares suos instruere volentes. LXXXIV. Carolum iuniorem regis filium, post acceptam a Leone III papa regiam coronam, in epistola  et sequenti hortatur ad iustitiam et misericordiam Christiano populo impendendam; ad eligendum consiliarios bonos, non adulatores, pios, prudentes, Deumque timentes; ad imitandum optima totius bonitatis exempla patris sui excellentissimi imperatoris. Ludovico illius germano plures, eiusdem desiderio satisfacere volens, scripsit epistolas commonitorias, prout discimus ex epist.  ad eumdem Carolum, quas omnes intercidisse, aut adhuc ignotas latere dolendum est. Pippinum regalem iuvenem in Alcuini schola eruditum fuisse demonstrat Disputatio illius cum Albino, quam dabimus infra, et epistola ad illum , in qua optima amantissimo huic filio suo suggerit vitae agendae documenta. LXXXV. Beati Alcuini in eadem schola discipulis annumerandus est Angilbertus, posthac abbas Centulensis, et inter sanctos relatus: cuius illustre genus probant tum singularis familiaritas illius cum Carolo Magno, tum copula cum Berta ipsius Caroli filia; tum denique praeclara quae gessit reipublicae munera. Is ab ipsis infantiae rudimentis in palatio Caroli enutritus est, ut legitur in quadam Adriani I epistola ad Carolum pro synodo Nicaena secunda, Patrologiae tom. XCVIII, col. . Beati igitur Alcuini in eodem palatio discipulus fuit; quod eruitur ex pluribus epistolis ad ipsum iam publicis negotiis adhibitum scriptis, paterna monita atque doctrinas continentibus, quas sub numeris , ,  et  exhibemus. De eo plura adnotavimus variis locis: illius elogium et vitam videre est apud Mab. loc. cit. LXXXVI. Angilberti in palatio condiscipulus fuit Antonius, seu Adalhardus, abbas deinde Corbeiensis, aeque post mortem in sanctorum numerum relatus. Cuius pariter Vita et elogium habetur apud Mabill. loc. cit. pag.  seqq. Hunc Alcuinus magister in epist. , et in alia cuius ibi fit mentio, ut filium monet, ut curam habeat Homeri, seu Angilberti, nimium profanis spectaculis inescati, postea tamen, uti Alcuinus ab ipso Antonio se intellexisse in epist.  meminit, ad meliora conversi. In epistola  Antonio suadet, ut fratri suo Bernario, quem suum etiam filium vocat, ex monasterio insulae Lirinensis in patriam regredienti, apud aulam impetret facultatem revertendi ad suum monasterium: de quo videantur, quae ad eamdem epistolam notavimus. Fuit ergo antea et ipse hic Bernarius, una cum Adalhardo Alcuini discipulus in schola palatii. LXXXVII. Idem de Flavio Damoeta dicendum esse existimamus, quod liquet ex epist.  et  ad ipsum scriptis, in quibus illum filii, quod idem est ac discipuli, nomine appellat. Fuit is vir saecularis, militiae addictus, quem Alcuinus in hostem, scilicet adversus Saxones anno , profecturum in priori epistola hortatur, ut iter suum confessione confirmet, eleemosynis roboret, et orationibus servorum Dei undique se muniri faciat, quatenus cum rege et caeteris commilitonibus suis victor redire possit in patriam. In altera epistola illum precatur, ut inter occupationes saeculi per bona opera etiam pro animae suae salute vigilet, in auditu diversarum causarum iustitiam et misericordiam observet. Hunc ergo Damoetam distinguere oportet a Riculfo archiepiscopo Moguntino, cui in epistola  in codice Petavino, quo usus est D. Quercetanus, et in epistolis  et  nuper in bibliotheca Harleiana detectis, cognomen Damoetae tribuitur. Hic enimvero Riculfus iam anno  vel sequenti ad sedem Moguntinam promotus post decem annos belli dux esse haud potuit. Hic ipse tamen Riculfus, nisi vehementer fallamur, ante adeptum regimen ecclesiae praedictae, in schola palatii Alcuinum habuit praeceptorem, a quo in epist.  vocatur desiderantissimus filius: ubi simul Alcuinus ob illius prosperitatem, laudabilemque conversationem, et veritatis instantiam, iuxta monita illi tradita, plurimum gaudere profitetur, usus illis verbis apostoli Ioannis: Maius mihi gaudium non est, quam ut filios meos in fide et veritate audiam ambulare. LXXXVIII. Quoniam vero compellatio filii idem valet ac discipuli, prout iam superius num.  insinuavimus, et in quo cel. D. Mabillonium lib. XXV Annal., num. , pag. , consentientem habemus, haud dubitandum censemus, omnes illos, quos beatus Alcuinus in suis epistolis filios aut filias dicit, ipsum coluisse magistrum, sive in litteris amoenioribus, sive in sacris, sive in morum disciplina. Atque hinc absque errandi periculo discipulorum illius palatinorum numero addere possumus Rigbodum, cognomento Macharium, archiepiscopum Trevirensem, ex epist. , ubi in notis, ex codice synchrono coenobii sancti Maximini, ostendimus quod ad illam sedem promotus fuerit anno , non vero anno , uti ex veteri historia Trevirensi affirmant Carolus Cointius anno , num. , tom. I Annal. Eccles., et Mabillonius Annal. lib. XXIV, num. , ubi consequenter ait: Si Richbodus ante episcopatum Alcuini discipulus fuit, eo praeceptore in Britannia usus fuisse dicendus est. Mabillonii sententiam amplexus primum fuit reverendissimus D. de Hontheim, tom. I Hist. Trevirensis, p. , not., verum certiora edoctus a Codice ms. San-Maximiniano, Caroli Magni aevo exarato, sententiam mutavit in praefatione tomi I, pag. LXIII, in not., ubi codicis illius verba haec refert: Anno , perrexit dominus Carolus cum Francis et Saxonibus, cum Baiounariis et Alemannis et cum caeteris populis suis in Pannoniam ultra Omundesdorf, et cum triumphi gloria rediit, et hiemavit in Reganesburc. Egilramnus, WIOMADUS, Sinpertus episcopi obierunt. Wiomadus omnium historicorum consensu in cathedra Trevirensi immediatus antecessor fuit Richbodi: qui propterea Alcuini discipulus ante episcopatum seu ante hunc annum  in palatio Caroli Magni esse potuit. Vid. idem D. de Hontheim, tom. III, pag. . Discipulis hisce addi posse existimamus Aquilam seu Arnonem episcopum primum, deinde archiepiscopum Salisburgensem ex epistolis , ,  et aliis. Hechstannum seu Altapetram ex epist.  (nunc ). Illos denique omnes in palatio apud D. imperatorem morantes ipsius in itinere Romano comites, ad quos Alcuinus, tunc in Turonensi monasterio docens, scripsit epist. , in qua ait: O quam felix dies fuit, quando in laboribus nostris lusimus litteraliter seria; sed nunc omnia mutata sunt. Remansit senior alios generans filios, priores dispersos gemens. LXXXIX. Ad feminas nobiles, quas Alcuinus in palatio primum docuit, et deinde per epistolas variis doctrinis nutrivit, veniamus. Inter illas prima est Gisla seu Gisala et Gisela cognomento Lucia, Caroli Magni soror ex Bertrada, a puellaribus annis, ut Eginhardus scribit loc. cit., num. , religiosae conversationi mancipata, abbatissa deinceps Calensis monasterii, quam Carolus ut matrem magna coluit pietate. Haec Gisla est quam spiritualem suam sororem vocat Alcuinus in binis epistolis  et  ad ipsam scriptis, et in altera commentariis in Evangelium sancti Ioannis praefixa. Magno illa flagrabat desiderio proficiendi ex instructione Alcuini, in sanctae Scripturae cognitione. Ita enim ipsa et Rictrudis cognomento Columba ad illum scribunt: Postquam, venerande magister, aliquid de melliflua sanctae Scripturae cognitione, vestra sagacitate exponente, hausimus, ardebat nobis, ut fatemur, de die in diem desiderium huius sacratissimae lectionis, etc. Duplici deinde dolore se premi aiunt, uno, quod tardius huius optimi studii diligentiam habuerint; altero, quod modo magnam habentibus devotionem, vestra, inquiunt, longinquitas desiderio nostro obsistit: Illae nimirum sanctimoniales virgines in suo monasterio Calensi, non longe Parisiis distante, tunc degebant; Alcuinus vero Turonis existens longius ab ipsis aberat, quam ut eas, sicut antehac in palatio, lingua instruere posset; hinc precantur ne eas litterarum suarum solatio deserat; nam sicut, inquiunt, loquentis lingua in aure audientis, ita scribentis calamus proficit in ore legentis: et ad interiora cordis pervenit sensus dirigentis, sicut verba instruentis. Petunt demum, ut exemplo beati Hieronymi, qui ad preces nobilium feminarum plurima in propheticas obscuritates opuscula composuit, et de Bethleem castello ad Romanas arces misit, expositionem in sancti Ioannis Evangelium suo ingenio accommodatam ad ipsas mittat; multo, inquiunt, facilius portator chartarum tuarum de Turonis Parisiacam civitatem Kb], quam illius de Bethleem Romam pervenire poterit. Huic desiderio Alcuinus satisfecit, et primo, pro solemnitatis Paschalis tunc instantis circumstantia et opportunitate ad illas eam partem commentarii in sancti Ioannis Evangelium direxit, quae continetur duobus ultimis libris, sexto et septimo; anno vero sequenti priores etiam quinque libros submisit, uti intelligitur ex epistola Luciae et Columbae, quae cognomina erant Gislae et Rictrudis, quae integro illi commentario praemissa est. Ad easdem virgines, ni fallamur, pertinent tres illae epistolae quas ex cod. bibliothecae Harleianae exhibemus sub numeris ,  et . In priori mentio fit quorumdam tractatuum Ven. Bedae, quos illis ad describendum concessit, inter quos abs dubio erat tractatus eiusdem in Epistolas apostolorum, quem a Gisla haberi Alcuinus scribit in epist.  ad quemdam filium seu discipulum suum. In epist.  postquam eas hortatus est ad servandam in prosperis et adversis aequanimitatem, eisdem suasit, ut si fortassis difficilior in apostolica auctoritate sensus eas fatigaret, fessae mentis acumen levioris lectionis interpositione reficiant, legendo nimirum Vitas Patrum et miracula sanctorum, quae in sancti Gregorii Dialogis reperiuntur, lucidissima, inquit, exarata eloquentia et sententiis sacrae Scripturae confirmata. XC. A Gisla seu Gisela Caroli regis sorore, distinguendam esse alteram Gislam eiusdem ex Hildegarde filiam bene monet D. Mabillonius Act. SS. saec. IV, part. I, pag. , in observatione praevia in hist. translationis sanctae Bathildis, num. , et lib. XXV Annal., num. , et lib. XXVI, num. . Utramque Alcuinus ipse distinguit, seniorem illam sororis; hanc iuniorem in epist.  filiae et nobilissimae puellae nomine compellans: quod ipsum D. Mabillonius lib. XXVI Annal., num , advertit his verbis: Alia erat Gisla filia Caroli, itidem sanctimonialis, quam non sororem, sed filiam Alcuinus appellare solet. Quapropter mirari subit cur idem scriptor celeberrimus eodem loco paulo superius, num. , asserat, Gislam hanc Caroli Magni filiam fuisse, cuius rogatu commentarios in Evangelium Ioannis aggressus est Alcuinus, septem libris elaboratos, quorum quinque priores Gislae et Rictrudae nuncupavit, duos alios sorori Gislae et Columbae. In utraque enim illa epistola Gislam, non filiam, sed sororem, se vero illius fratrem appellat. Gisla ergo, cuius rogatu Alcuinus commentarios illos scripsit, non Caroli Magni filia, sed soror fuit, ut num. praecedenti diximus. Aliud pariter assertum eiusdem viri praeclarissimi lib. XXV Annal., num.  et alibi, quo Rictrudem, Gislae seniori professione religiosa et studio sanctae Scripturae iunctam, Gislae iunioris sororem facit, quo fundamento nitatur ignoramus. Neque enim alicubi Rictrudem inter sorores Gislae seu filias Caroli Magni commemoratam reperimus. Illam pariter Alcuinus non sororem, sicut Gislam, sed filiam semper appellat in illis litteris quas ad utramque cum suis in Ioannem commentariis misit. Nihilominus Rictrudem illam cognomento Columbam fuisse genere nobilissimam et eiusdem coenobii Calensis sanctimonialem, ex arctissima consuetudine parique studio cum Gisla seniore abbatissa satis apparet. XCI. Inter virgines primae nobilitatis in Caroli Magni palatio degentes, beati Alcuini doctrinis imbui desideravit Eulalia, quae etiam petiit, ab eo De ratione animae, seu de natura, proprietatibus ac virtutibus eius edoceri: cui petitioni ipse satisfecit per libellum quem dedimus tomo II. Eulalia nomen ascititium est, seu cognomen Gundradae, ab Alcuino illi ex familiaritate tributum in epist. , prout ibidem et alias notavimus, simul observando, hanc Guntradam non aliam esse quam illam quae inter sorores sancti Adalhardi abbatis Corbeiensis recensetur a Paschasio in illius Vita apud Mab., saec. IV Ben., part. I, pag. , num. . Illam Carolus prae aliis virginibus maximi habebat; fuit enim, teste eodem Paschasio, regi familiarior, eidemque tam a nobilitate quam a pudicitia summe commendata; quod ipsum Alcuinus in fine libri De ratione animae insinuat, scribens, ipsam quotidie Caroli sapientissimi imperatoris uti sapientia ac venerandam intueri faciem; quapropter illius intercessionem apud ipsum implorat in cit. epist. ne sibi irascatur, quod vocatus ad Carolum, infirmitate praepeditus, venire non valuerit. Testatur Alcuinus in cit. libello De ratione animae, cap. , quod, cum raro adhuc illam oculis vidisset, tamen famam studiorum illius aliis narrantibus audivisset. Paschasius loc. cit. illius pudicitiam sequentibus verbis commendat: Virgo nobilium nobilissima, quae inter venereos palatii ardores, et iuvenum venustates, etiam inter mulcentia deliciarum et inter omnia libidinis blandimenta, sola meruit, ut credimus, pudicitiae palmam, etc. Eamdem castitatis et honestatis laudem de illa se audivisse Alcuinus quoque testatur in epistola citata, in qua propterea illam hortatur, ut caeteris in palatio virginibus totius bonitatis sit exemplar, ut ex tua, inquit, discant sancta conversatione seipsas custodire, vel cadentes resurgere. XCII. Antequam praesens capitulum de schola palatii finiamus, breviter tangere libet binam quaestionem inter eruditos aliquando ventilatam: . An scholae huic universitas Parisiensis suos natales et Alcuino seu Carolo Magno suam originem debeat? . An uni cuidam loco affixa, an vero aulam de loco in locum ambulans secuta sit? Primam quaestionem quod attinet, magnus scriptorum numerus diu pro affirmativa sententia stetit, illamque Caesar Egasius Bulaeus, tom. I Hist. universit. Paris., pag. , cum multa eruditione defendit. Praevaluit nihilominus hac nostra aetate negans sententia, quam validis argumentis tuentur scriptores gravissimi, Mabillonius, praefat. ad saec. IV Ben., part. I, § ; Launoius de scholis celebr. tom. IV Opp., part. I, cap. , , ; Claudius Ioli, de scholis part. I, cap. , quibus calculum suum addidit D. Rivet Hist. lit. Galliae tom. IV, pag. , num. , ubi ait, affirmativam sententiam sustineri haud posse, nisi eo sensu quod schola palatina, quae aliquoties Parisiis fuerat, civibus Parisiensibus singularem erga litteras amorem inspirare, eoque sequentibus temporibus ad constituendam in urbe scholam publicam incitare potuerit. Universitatis tamen illius omnium orbis celeberrimae originem esse antiquissimam, illiusque vestigia quaedam iam ante finem saec. IX deprehendi probat idem D. Rivetus loc. cit., pag. , num. . Monet tamen ibidem vir doctissimus, id non de schola suis facultatibus distincta intelligi debere, sed de schola publica permanente, et extra cathedrales ecclesias ac monasteria, intructioni iuventutis Parisiensis et quorumvis aliunde adventantium destinata et aperta. XCIII. Ad alteram quaestionem D. Mab. loc. cit., num. , respondet, sibi certum videri, scholam palatii in uno loco constitisse; neque enim, inquit, facile de loco in locum transferri poterat totus ille praeceptorum, scholarium librorumque comitatus et apparatus, si quando rex sedem mutabat, quod frequenter contingebat: similiter amplissimam bibliothecam (ex qua deinceps Ludovicus Augustus copiam librorum Amalario diacono ad excerpendam inde regulam canonicorum suppeditavit, referente Ademaro monacho Egolismensi), non in circumforaneo, sed in fixo palatio servatam fuisse credit vir celeberrimus. Contraria nihilominus opinio vero similior videtur laudato D. Riveto loc. cit., num. . Certe ipse D. Mabillonius loc. cit. fatetur, palatinos scholares cum regio comitatu aliquando de loco in locum migrasse; et Alcuinum scholae palatinae moderatorem fere nunquam a contubernio Caroli Magni abfuisse. Quae vero, ait Rivetus, maior difficultas exstitit deferendi ad varias stationes aulae libros scholae exercitiis necessarios, quam res alias, usui totius aulae et totius comitatus servientes? Schola ergo illa una cum aula et aulicis ibi instruendis nunc Aquisgrani fuit; nunc ad Theodonis villam, nunc Wormatiam, nunc Ratisbonam, nunc Herbipolim, nunc Francofortum, nunc Moguntiam, nunc Parisios commigravit; in quibus aliisque locis deinceps, Alcuino abs dubio obstetricante, aliae celebres scholae enatae vel reformatae fuere, quarum plures D. Mabillonius in praefat. cit. a num.  seqq. et Launoius in citato opere de scholis celebrioribus enumerant; quae omnes propterea Carolum Magnum et Alcuinum tanquam primos auctores ac restauratores merito venerantur ac celebrant. CAPUT VIII. Beati Alcuini reditus e Gallia in Angliam, et inde rursus in Galliam.  XCIV. Postquam beatus Alcuinus per octo prope annos in palatio Caroli Magni versatus, et ibidem in schola ordinanda et variis scientiis docendis fuisset occupatus, memor necessitudinis qua ob natale solum et ecclesiasticos ordines, simul regi proprio et episcopo seu ecclesiae cui se desponderat, erat astrictus, in patriam rursus reverti constituit, atque ut id sibi concederetur, a Carolo rege, cui hactenus sua et officia et servitia consecraverat, instantibus precibus postulavit. Restitit initio Carolus, et aegre tulit, virum tantopere a se aestimatum, consiliarium nempe tam sapientem, et magistrum toti regno suo, quod illius opera moribus et scientiis florentissimum reddere cupiebat, tam utilem et necessarium a se divelli. Quapropter, cum in alienae potestati subditum auctoritate iubendi se destitutum agnosceret, ad blanditias et promissa conversus, referente anonymo Vitae scriptore, cap. , num. , ita eum alloquitur: Sunt nobis, magister eximie, terrenae divitiae sufficienter, quibus te ut Patrem honorare gaudemus; tuis nos oramus, diu desideratis et vix aliquando inventis, tua cum pietatis merce, illustrari. Hac insolita tanti regis benevolentia et gratia, magis quam oblatis sibi divitiis, motus Alcuinus, eiusdem postulationi obsequi promisit, quamprimum ipse Carolus sua intercessione a rege proprio et episcopo suo, quibus parere necesse habebat, licentiam revertendi et perpetuo in Gallia perseverandi impetraverit. Domine mi rex, tuae non dispono voluntati renuere, auctoritate canonum cum firmata fuerit. Libenter etiam paterna in regione mea non modica haereditate ditatus, hac spreta, tibi ut prodesse possim, hic pauper stare delector. Tuum est tantum hoc a meo rege et episcopo impetrare. XCV. Carolus petiti huius aequitatem agnoscens in abitum Alcuini tandem consensit, datis etiam abs dubio, ut Alcuinus rogaverat, ad regem et episcopum, quibus parebat, litteris, dimissionem perpetuam viri tantopere a se desiderati postulantibus. Eadem occasione, creditur Carolum usum fuisse, ut cum Offa rege Merciorum, quorum illi tunc temporis, anno scilicet , aliquid dissensionis, diabolico fomento inflammante, evenerat, ita ut utrinque navigatio interdicta negotiantibus cessaret, in pacem, Alcuino mediatore, rediret. Tunc enim Alcuinus a quibusdam audierat, quod ad componenda illa dissidia foret ad Offam mittendus, ut ipse scribit in epist. ad Colcum lectorem in Scotia, eodem anno, sicut ibidem in notis observavimus, scripta. Equidem Alcuinus, dum hanc ad Colcum epistolam scriberet, adhuc incertus erat an et quando a rege in patriam suam esset dimittendus, et an mandatum acciperet de pace cum Offa rege tractandi, et ideo dona illa quae ex regis Caroli et propria sua largitate inter ecclesias, monasteria et anachoretas Britanniae erant distribuenda, quorum in illa epistola meminit, praemisit; paulo tamen postea, eodemque anno in patriam suam profectum fuisse necesse est, quia revera illo anno, quo Ethelredus in regnum Northumbriae restitutus est, ibi fuit, ut statim dicemus. XCVI. Magna in regno Northumbriae, postquam Alcuinus illic e Gallia appulit, revolutio facta est. Northumbri namque Osredum regem nuper aversati, Ethelredum, quem ante annos duodecim (anno ) eiecerant, regem deposcunt, et ad solium evehunt, quod his verbis narrat Hovedenus: Anno  Ethelredus de exsilio liberatus est, et iterum per gratiam Christi regni solio subthronizatus. Osredus autem rex, dolo suorum principum circumventus a regno privatus attonsus est in Eboraca civitate, et postea necessitate coactus exsilium petit. Haec, ni vehementer fallamur, est illa regni Northumbriae, patriae Alcuini, novitas, quae ipsum, obtenta licet a rege et episcopo suis in Galliam remeandi licentia, in Anglia diutius quam volebat retinuit; de qua novitate ipse scribit in epistola ad amicos quosdam, cuius fragmentum ex Malbesburiensi dedimus in not. ad epist.  in haec verba: Benedictus Deus qui facit mirabilia solus! Nuper Athelredus filius Ethelwoldi de carcere processit in solium, et de miseria in maiestatem: cuius regni novitate detenti sumus, ne veniremus ad vos. Eiusdem novitatis meminit in cit. epist. , Aquilae suo scribens: Novitas regni nostri me retinet adhuc isto anno. Huic epistolae ascripsimus annum , quod non ita velim intelligi, quod non anno sequenti aut paulo tardius dari potuerit, prout in eadem not. insinuavi. Eiusmodi siquidem revolutio totum reipublicae ordinem turbare solet, et longiore consilio opus est, ut ipsa in tranquillum statum redigatur: ad quod efficiendum Alcuini opera et diuturnior in patria mora proficua aut etiam necessaria esse potuit. Quae enim alia necessitas ipsum ibi diutius retinere potuisset, nisi ut ad popularium suorum instantiam suis consiliis in tanta rerum omnium confusione ipsis subveniret? XCVII. An Alcuinus nunc in Anglia existens revera de pace concilianda cum Offa rege Merciorum ex Caroli Magni mandato tractaverit, et an eidem illa animorum utriusque regis reconciliatio, navigationisque interdictae pristina libertas tribui debeat, non admodum expeditum est. Felix enim illius negotii successus in Chronico Fontanellensi cap.  apud Bouquet., Script. Rer. Gall. tom. V, pag. , non Alcuino, sed Gervoldo episcopo Ebroicensi et abbati Fontanellensi in acceptis fertur, ubi etiam causa ortae illius dissensionis detegitur. Legitur enim ibidem Gervoldum, qui multis annis per diversos portus et civitates, maxime in Quentawic, tributorum et vectigalium exactor a Carolo Magno constitutus fuerat, ea occasione Offae regis notitiam et amicitiam sibi conciliasse; et multoties iussu Caroli Magni apud praefatum regem legationibus functum fuisse, et novissime quidem ob filiam eiusdem regis, quam in coniugium Carolus iunior, filius scilicet Caroli Magni, expetebat: cui coniugio cum rex Offa nollet acquiescere, nisi Berta Caroli Magni filia, filio ipsius nuptui traderetur, Carolus commotus vetuit, ut nemo de Britannia insula ac gente Anglorum mercimonii causa, littus Oceani maris in Gallia attingeret. Sed ne hoc fieret, ait scriptor illius Chronici, admonitione ac supplicatione venerandi praedicti Patris Gervoldi inhibitum est. Verumtamen, quamvis huic narrationi stet sua fides, nihil prohibet quin ipse Alcuinus simul cum Gervoldo ad idem negotium promovendum adhibitus fuerit. Certe Alcuinum de amicitia utriusque regis et de pace gentis suae cum Francis semper sollicitum fuisse, et pro illa, si quando laesa fuit, reparanda feliciter laborasse constat ex epist. , in qua Offae regi contestatur, quod domnus rex Carolus saepe amicabiliter et fideliter secum locutus sit de ipso, et illius esset fidelissimus amicus; et ideo ad ipsum et ad episcopales sedes regni ipsius digna munera direxerit. Quae fuerint post amicitiam ita restitutam illa munera, intelligitur ex epistola Caroli Magni ad regem Offam, quam exhibemus tom. II, in qua illum virum venerandum et fratrem charissimum vocat, atque ad ipsius petitionem concedit peregrinantibus ad limina apostolorum liberum transitum per regnum suum; negotiatoribus vero lucra sectantibus, solutis statutis teloniis, securitatem et adversus oppressores patrocinium. Dona illa destinata fuerunt alia, et sacrarum quidem rerum, ad sedes episcopales regni Offae Merciorum, alia ad sedes episcopales regni Ethelredi Northanumbrorum; alia humanarum rerum ad sedes metropolitanas; alia pro ipso rege Offa, scilicet balteus, gladius Huniscus et duo pallia serica, tanquam spolia e praelio contra Hunnos reportata. Verum dona illa ad Ethelredum ac episcopales sedes illius regni tunc non pervenerunt; epistolis namque cum donis praedictis in manus missorum datis, ut scribit Alcuinus in cit epist. , supervenit tristis legatio de infidelitate gentis et nece regis Ethelredi, a suis XIV Kal. Maii anno  occisi; quae impietas Carolum ita commovit, ut donorum largitate retracta, genti huic perfidae, quam vocat, et perversae, dominorumque suorum homicidae, omnia mala fuerit minitatus: quam commotionem nihilominus a se sedatam fuisse testatur ibidem Alcuinus. Attamen dona pro ipso Offa et sedibus episcopalibus regni sui destinata posthac illuc directa fuisse, existimare pronum est, siquidem illi nec perfidiae illius complices, nec consequenter promeritae indignationis participes fuerunt. Certe ipse Alcuinus, ut scribit in epist.  ad Offam regem, cum Caroli muneribus ad ipsum venire paratus erat anno eodem, ante, puto, quam Turonensem abbatiam administrandam suscepit; melius tamen illi visum in peregrinatione permanere, nesciens, inquit, quid inter eos fecissem, inter quos nullus securus esse, vel in salubri consilio proficere potest. XCVIII. Ex his paulo fusius narratis patet Alcuinum nihil non egisse, ut Gallorum et Merciorum reges amicos redderet, atque in amicitia et pace confirmaret; ut propterea vero simillimum haberi debeat, uti num. praecedente insinuavimus, et praestantissimi quique scriptores consentiunt, quod anno  e Gallia in patriam profectus simul a Carolo Magno mandatum acceperit cum rege Offa de pace tractandi, et quod hoc negotium una fortassis cum Gervoldo abbate Fontanellensi susceptum, illi feliciter successerit. XCIX. Ethelredo in regnum Northumbriae restituto, uti supra num.  meminimus, non simul quies restituta fuit. Osredus namque nuper solio deiectus novas res cum principibus quibusdam sibi adhaerentibus molitur, novasque turbas ad regnum quo pulsus est recuperandum concitat: qui tamen a rege Ethelredo postea, anno , XVIII Kal. Octobris, ut scribit cum aliis Hovedenus ad h. a., captus et ipso iubente occisus est. Haec regni novitas, ut superius num.  diximus, iter in Franciam aliquandiu retardavit; videns vero, sua opera ac consiliis se in patria sua nihil proficere posse, propterea sicut postea ex hac ratione ad illam redire noluit, prout in epist.  Offae contestatus est, ita nunc, obtenta prius a rege et episcopo proprio licentia, eadem abs dubio causa, iter suum in Franciam Carolo Magno, ut dicemus, etiam urgente aggressus est: quod factum fuisse censemus vel circa finem anni , fortassis post patratam eodem anno medio mense Septembri necem Osredi, vel circa initium anni sequentis. Eo siquidem tempore, quo Ratisbonae anno  synodus adversus Felicem Urgellitanum habita fuit, nondum e Britannia in Franciam redierat, prout ipsemet scribit libro I adversus Elipantum, num. . Anno vero  eo iam tempore in Francia degebat, quando ecclesia sancti Cuthberti Lindisfarnensis a paganis eversa fuit, uti discimus ex epistolis  et seq. In Gallia iam consistens ad dilectissimos suos Eboracensis Ecclesiae fratres, a quibus non sine maximo dolore avulsus est, scripsit epistolam charitate plenam et gratitudine: grata siquidem mente ibi commemorat benefacta ab infantia et pueritia usque ad virilem aetatem in ipsum collata, spondetque perpetuam illorum in suis orationibus memoriam. Aliorum quoque amicorum in patria relictorum haud immemor, scripsit epistolas ad Lindisfarnenses, ad Aedilhardum, ad regem et principes Nordhumbiae, ad Wirenses et Gyrvenses monachos; in quibus deplorat infaustos casus qui ipsis post abitum suum acciderunt; optimisque doctrinis instruit, quibus mediis ipsos oporteat divinam a se avertere vindictam. Propter abitum vero suum in alienam regionem, quorumdam suspicionem aut calumniam in se convertit, quasi simul a fidelitate regis Offae ac gentis suae descivisset; quam suspicionem a se amolitur in epist. ad Beorninum presbyterum, inquiens: Sicut hos amicos, quos mihi Deus donavit fideliter, quantum valeo, servabo; sic et hos, quos reliqui in patria. Et ex iam dictis patet, quam iniqua fuerit haec in illum calumnia; e contra quam vere de illo scripserit Malmesburiensis lib. I Reg. Angl., cap. , illum in aula Caroli non fuisse suorum compatriotarum immemorem, sed ut imperatorem in amicitia eorum conservaret, allaborasse. C. Quos interea, dum Alcuinus in patria sua morabatur, tumultus Felicis episcopi Urgellitani nova dogmata in Francia; atque Elipanti, aliorumque episcoporum illi adhaerentium adversus veritatem catholicam molimina in Hispania excitaverint, narrabimus in Dissertatione nostra historica num.  seqq. Pro sedandis hisce turbis, compescendisque in ecclesia et regno hisce tumultibus nihil non egit rex Christianissimus Carolus. Consilium ergo in hunc finem cum Adriano summo pontifice, cum episcopis totius regni aliisque viris fama ecclesiasticae eruditionis et a zelo fidei sibi commendatis initurus, nullius quam Alcuini operam in illa controversia exstinguenda utiliorem fore existimavit. Ipsum ergo datis abs dubio litteris, ex Anglia evocavit, hortatusque est ut iter suum, quanto citius fieri possit, in Franciam acceleraret, sibi in expugnanda secta nuper exorta, quae catholicae veritati contraria esse apparebat, auxilio futurus. Vocante siquidem rege maxime catholico, quamvis non sine nutu ac dispensatione divina, in Franciam se venisse Alcuinus ipse testatur in praefat. ad libros adversus Elipantum, et libro I, num. . Vide etiam quae de hac re diximus in cit. Dissertatione nostra, num. . CI. Alcuinus ergo, divinae vocationi et regis voluntati obtemperans, patria relicta, secundo iam in Franciam, nunc perpetuo ibi mansurus rediit. Factum id, postquam Felix in concilio Ratisbonensi fuit erroris damnatus, ibidemque ac postea coram Adriano I summo pontifice eiurata haeresi, iterum ad vomitum rediit. Prima ergo cura Alcuini, post suum in Gallia adventum fuit, ut eumdem Felicem, cuius se olim, tanquam viri fama pietatis et sanctitatis celebris, intercessionibus commendaverat, litteris charitatis stylo exaratis, ab errore ad veritatem catholicam revocaret: cuiusmodi litteras postea etiam ad Elipantum scripsit; quos repugnantes deinceps multis libris solidissime confutavit, tam feliciter, ut Alcuini potissimum laboribus in acceptis ferendum sit, quod Ecclesia brevi, sex aut septem annorum spatio, ab illis turbis liberata, pristinaeque tranquillitati restituta fuerit. Verum de his omnibus prolixius egimus in cit. Dissertatione nostra historica, quae hic repetere esset actum agere. CII. Sicut vero Carolus rex Alcuino initio, dum scholam palatii regeret, duo monasteria, Ferrariense et Trecense, commendavit; ita nunc secundo e Britannia reducem, et posthac in Gallia permansurum monasterio sancti Martini apud Turonos, elapso ab eius reditu triennio, praefecit, ut discimus ab anonymo vitae scriptore cap. , num. . Nunc igitur de illius in hoc monasterio praefectura et de schola ibi constituta agamus. CAPUT IX. Beati Alcuini praefectura in monasterio Turonensi, et schola ibi constituta.  CIII. Alcuinus ex Anglia reversus adhuc per aliquot annos in aula regis potissimum versabatur, ubi abs dubio scholam ibi antea constitutam iterum moderabatur; simulque tractandis variis regni negotiis a rege adhibitus fuit, uti hoc ultimum ex initio epistolae ad Eboracenses paulo post reditum suum scripta intelligitur, ubi de secularis angustiae tribulationibus supervenientibus, et de itineribus variis, aulam fortassis secutus, per loca sanctorum martyrum vel confessorum Christi, mentionem facit: praecipuum vero laborem in confutanda, ac si fieri possit, penitus evertenda nova secta Adoptianorum collocavit. Altero deinde circiter anno post suum reditum nimirum , convocato adversus Elipantum Francofordiensi concilio cum quibusdam suis conterraneis interfuit, et per ultimum canonem in suffragiorum et orationum communionem adlectus fuit; de quo videas dissertationem nostram priorem, num. . CIV. Demum cum vir ut doctrina ita et pietate praestans senio crescente debilitates frequentes morbosque varios, de quibus saepius in suis ad amicos epistolis conqueritur, experiretur, viresque tam corporis quam animae partim ex itinerum molestia, partim ex laborum litterariorum assiduitate frangi animadverteret, ad solitudinem et quietem suspirare coepit, in qua, a saeculi occupationibus aliisque negotiis animum in plura distrahentibus liber, solius Dei servitio et animae suae saluti vacare posset. Quod suum desiderium cuidam archiepiscopo manifestat in epistola   his verbis: Sciat dulcissima paternitatis vestrae dilectio, quod ego filius tuus saeculi occupationibus depositis soli Deo servire desidero. Rationem addit: Quia, inquit, omni homini necesse est vigili cura se praeparare ad occursum Domini Dei sui, quanto magis senioribus, qui sunt annis et infirmitatibus crebris fracti. Verum huius desiderii sui ardentissimi scopum diu assequi non potuit, sicut scribit ad dulcissimum suum Homerum Romam, anno , puto, abeuntem: Te abeunte, inquit, tentavi saepius ad portum stabilitatis venire, sed Rector rerum et dispensator animarum necdum concessit quod olim fecit velle. Reliquum vero vitae suae tempus, si scriptori vitae illius fides adhibeatur, quiete ac tranquille consummare cupiebat in Fuldensi monasterio; ita enim ipse scribit cap. , num. : Cum igitur senectute, unaque infirmitate plus solito se sentiret affectum, diu ut secum tractaverat, velle se significavit regi Carolo saeculum relinquere, postulans licentiam apud sanctum Bonifacium monasticam vitam secundum regulam sancti Benedicti ducere. Hanc narrationem D. Mabillonius in dubium vocat in Elog. beati Alcuini, num. , et existimat Alcuinum ad secessum non optasse Fuldense, sed Turonense monasterium, quod ipse indicare videtur in epist. , anno , ad Davidem suum scribens: Inter fratres in ecclesia sancti Martini Deo fideliter servientes vivere ac requiescere, Deo miserante, sine ulta dubitatione desidero. Nobis tamen videtur haec, quae contraria inter se apparent, combinari posse, si narratio scriptoris Vitae referatur ad illud tempus quo Alcuinus adhuc in aula regia versabatur, nondum abbatiae Turonensi praefectus: verba vero ipsius Alcuini ad tempus posterius, quo regulari disciplina in illo monasterio restituta, et abbatiis inter discipulos, regis permissione, distributis, non iam alio migrare, sed inter fratres ecclesiae sancti Martini, ob eorum laudabilem conversationem, vivere et mori voluit. Idem ergo scriptor Vitae duo quae ad diversa tempora pertinent, nempe desiderium Alcuini Fuldam secedendi, et voluntatem monasteria sibi commissa inter discipulos dividendi, simul in sua narratione complexus est; quod haud infrequens est apud scriptores veteres ad crisin historicam minus attentis. Caeterum ex epistola  (nunc ) ad fratres sancti Bonifacii seu Fuldenses nunc primum detecta, quam ad annum  retulimus, constat Alcuinum olim ab illis fratribus magna dilectione et cum gaudio susceptum fuisse, et ipsum ex eorum conversatione laetitiam, atque cum ipsis saepius conversandi desiderium concepisse; quod tamen repugnante rege implere non valuit. Quidquid sit, Alcuinum pariter ad Turonense monasterium aspirasse colligitur ex epist.  ad fratres sancti Martini, in cuius initio profitetur quod optet esse unus ex illis. Votorum tamen suorum determinationem regis voluntati submisit. CV. Alcuinus ergo senex, infirmitatibus saepius redeuntibus vexatus, et maxime ob taedium quo erga aulicos strepitus et saecularia negotia afficiebatur, non cessavit regis clementiam implorare, ut in quodam loco quieto residuos paucos vitae suae dies agere ipsi permitteretur. Cessit tandem rex precibus instantissimis dilecti sui magistri. Contigit vero ut abbatia sancti Martini, totius regni celeberrima, per obitum Itherii abbatis vacaret: quae regi opportuna fuit occasio Alcuini desideriis utcunque satisfaciendi. Huic igitur monasterio Carolus rex Alcuinum, aulae negotiis exemptum, praefecit. Evoluto non parvo tempore (ita rem paucis narrat anonymus Vitae scriptor, cap. , num. ), postquam Albinus secundo ad Carolum reversus est, sancti Martini apud Turonos praeficitur pastor monasterio. Quod anno demum  factum fuisse ex his epistolae ad Davidem patrem patriae scriptae verbis eruitur: Fere, inquit, ante hoc quinquennium saeculares occupationes, Deum testor, non ficto corde declinare cogitavi, sed vestrae piae providentiae consilio translatus sum in servitium sancti Martini, fidei catholicae et ecclesiasticae sanctioni, donante Deo, proficuum. Scripta est haec epistola anno , prout ibi in notis ostendimus. Alcuinus ergo, uti hic legitur, monasterii Turonensis regimini admotus fuit quinquennio ante scriptam hanc epistolam, hoc est anno . CVI. Quamvis vero vir piissimus annos aeternos in mente habens, optaverit non tantum ab aulae negotiis, verum etiam ab omnibus saecularibus occupationibus liberari, voti tamen sui, etiam per hunc secessum in Turonense monasterium, haud omnino compos factus est, novis nunc curis, quae ab administratione rerum temporalium, et regimine animarum abesse non possunt, implicitus. Duo vero praecipua fuere quae Alcuini operam ibi requirebant, et quae ab ipso ex regis voluntate praestanda erant. Primum ut monachos in eodem monasterio laxius viventes ad meliorem frugem revocaret; alterum ut studia litterarum ibidem sicut ubivis propemodum collapsa restauraret. Quod utrumque quomodo praestiterit, nunc videamus. CVII. Regularis status illius monasterii Alcuino iam antequam illi praeficeretur, cordi erat: monasticae quippe disciplinae in quibusvis monasteriis promovendae zelo ferventissimo semper aestuabat. Ob hanc causam ad illius Ecclesiae fratres scripsit epist. , in qua illo samice hortatur ad vigilias divinae laudis; ad orationes ex corde ad Deum fundendas; ad humilitatem, ut foris appareat quod intus profitentur; ad obedientiam, ut mala prohibita non faciant, ut bona, quae praecipiuntur, faciant; ad charitatem Dei et proximi. Haec sunt tria praecepta, inquit, quae aperient monachis portas coeli. Seniores deinde instruit et docet, quid debeant iunioribus; iuniores demum hortatur, ut senioribus ac magistris suis subditi sint quasi patribus. Enim vero antequam Alcuinus illius monasterii regimen suscepit, de fratrum illorum etsi ex veteri instituto regulae Monachorum astricti fuissent, moribus et conversatione non admodum laudabilia narrabantur; et apud ipsum regem illorum vita adeo diffamata fuit, ut vel ipsimet nescire crederentur, an canonicos se, an monachos, an neutrum profiteri vellent, vel deberent: quod ipsis exprobrat Carolus in epistola inter Alcuinianas  his verbis: Ipsi quoque nostis qualiter iam crebro vita vestra a multis diffamata est; et non abs re; aliquando enim monachos, aliquando canonicos, aliquando neutrum vos esse dicebatis. Una ergo ex causis ob quas rex Carolus Alcuino abbatiam Turonensem regendam commisit, haec fuit, ut fratres illi doctrina, sapientia et exemplo tam celebris viri permoti ad meliorem frugem reducerentur; quam huius ordinationis suae causam ipse piissimus princeps prodit, dum in epistola mox citata ita pergit: Et nos consulendo vobis et ad malam famam abolendam magistrum et rectorem idoneum vobis elegimus, et de longinquis provinciis invitavimus, qui et verbis et admonitionibus rectam viam instruere, et, quia religiosus erat, bono conversationis exemplo potuisset informare. CVIII. Regis consilio et intentioni novi huius abbatis industria et conatus non defuere. Regimen auspicatus reformationis initium exemplo sancti Ioannis Baptistae et ipsius Salvatoris nostri a poenitentia coepit, bene gnarus, conversionis initium a poenitentia prioris transgressionis esse capiendum; scripsit ergo ad fratres hos suos epistolam de Confessione peccatorum, quam reperies tom. II, quam potissimum ad iuniores religionis plantas direxit, existimans, quod res est, corruptos religiosae et cuiusvis communitatis mores et disciplinam via meliori et faciliori emendari haud posse, quam si iuvenes eiusmodi corpori sociati pietatis atque virtutis doctrinis optime formentur et excolantur. Seniores tamen simul et magistros deprecatus est, ut suam quoque in hunc finem operam conferrent. Nullus dubito, quin vir beatus, qui aliorum etiam monasteriorum fratribus absentibus per frequentes epistolas, varia alia documenta vitae regularis praescripsit, nunc longe plura propriis suis filiis praesentibus suggesserit, atque etiam scripta tradiderit. Huc pertinere existimo libellum de Usu psalmorum, cui praefatio ad Carolum, quae ad aliud opusculum seu Officia per Ferias pertinet, per errorem assuta est, uti notavimus in monito praevio. Is enim libellus potissimum ad monachos pertinet, in quo docentur, quos psalmos in variis circumstantiis ac necessitatibus, quanta cum devotione, quibusque iunctis orationibus, quoque spiritu poenitentiae persolvere oporteat. Certe D. Mabillonius, lib. XXVI Annal., num. , ad fratres sancti Martini pertinere verba illa, quae in eodem libello leguntur, iudicabat, haec nempe: Promissiones meas, quibus me sanctam regulam servaturum spopondi, momentis singulis violo, et illa: Concede mihi fragilissimo dilecti tui, Patris mei Benedicti, sequi et imitari vestigia. Illa quoque: coenobium petii, vitam monasticam suscepi; sed miser ego saepe involvor variis modis in levitatibus, etc., et quae sunt alia plura eiusmodi monachorum devotioni convenientia ibidem. Ex quibus luce clarius apparet, ait D. Mab. loc. cit. monachos etiam tum in ecclesia sancti Martini perstitisse, qui toto Alcuini regimine ibidem perseverarunt. Falsum proinde quod legitur in quodam chronico Turonensi, Carolum regem instituisse canonicos in ecclesia beati Martini, auctoritate Adriani papae, eisque Alcuinum praefecisse. Id ipsum confirmat Caroli praeceptum, Alcuino prope initium praefecturae suae in favorem abbatis et monachorum sancti Martini concessum, quod dabimus tom. II. CIX. Conatus illi, quos ad reformandam monasterii huius suae curae commissi disciplinam adhibuit, haud frustranei fuere. Ipse namque fratrum suorum conversationem tam bonam et honestam censuit atque expertus est, ut in epist.  regi contestatus sit, quod inter eos Deo fideliter servientes vivere et requiescere sine ulla dubitatione desideret In Epistola deinde , nunc primum ex cod. ms. bibl. Harleianae edita, illos apud regem adversus iniustos delatores defendens, optimum conversationis illorum testimonium, sub divini nominis invocatione praebet his verbis: Deum invoco, testem conscientiae meae, quod nunquam eos tales intellexi, quales audio illos a quibusdam denotari, qui paratiores sunt accusare quam salvare. In quantum vero videri poterit et cognosci, digne Deo faciunt officia in ecclesias Christi, sicut, verissime testor, perfectius non vidi alios in quolibet loco celebrantes... Illorum siquidem vita a viro perfecto et iudice incorrupto et misso fideli Widone audiri potest, qui eorum omnia scrutans agnovit, quid egissent vel qualiter vixissent. Nec ego tardus fui eos admonere de honestate monasterialis vitae. Quo sane testimonio nullum gravius afferri potest pro optima disciplina et conversatione fratrum Turonensium, quae inter ipsos sub regimine Alcuini vigebat. CX. Alterum, ut diximus, quod Alcuinus, nunc in monasterio suo Turonensi degens, ibidem boni praestitit, fuit scholae discentium ac docentium institutio et artium liberalium aliorumque studiorum litterariorum continuum exercitium. Optime nimirum noverat vir sapiens ac multa experientia edoctus, nullum pro reformandis moribus religiosae communitatis aptius et efficacius remedium adhiberi posse, quam culturam ingeniorum. Hac enim via et arte ideae virtutum partim per ignorantiam, partim per concupiscentiam suppressae reviviscunt, lumina veritatis fugatis tenebris, quibus humana natura ex peccati corruptione aut voluntaria desidia immersa est, accenduntur: hac via Dei summe boni, omnipotentis, sapientissimi cognitio obtinetur; religio, qua ipse coli vult, addiscitur; et qua ratione ad ipsum, tanquam finem ultimum ac supremam felicitatem perveniri possit, docetur; hac demum etiam via optimi reipublicae cives efformantur, et quid quisque principi, patriae ac proximis debeat, addiscunt. CXI. Alcuinus id quod sibi animo proposuerat, maxima cum industria perfecit; quibus vero studiis scholares suos informare coeperit, Carolo regi in epist.  his verbis significavit: Ego Flaccus vester; secundum exhortationem et bonam voluntatem vestram aliis per tecta S. Martini sanctarum mella Scripturarum ministrare satago; alios vetere antiquarum disciplinarum mero inebriare studeo; alios grammaticae subtilitatis enutrire pomis incipiam; quosdam stellarum ordine, ceu picto cuiuslibet magnae domus culmine illuminare gestio, plurima plurimis factus, ut plurimos ad profectum sanctae Dei Ecclesiae et ad decorem imperialis regni vestri erudiam, ne sit vacua omnipotentis in me gratia, nec vestrae bonitatis largitio inanis. Nihil ergo in hac schola praetermissum est, quod ad excolenda ingenia et ad animos doctrina sacra ac profana imbuendos proficuum esse potuit, Destituebatur vero schola illa noviter erecta sufficiente copia librorum, quorum ope tam amplum institutum debite sustineri, promoveri ac stabiliri posset, et eorum maxime quibus Alcuinus in schola Eboracensi erat assuetus. Quapropter in eadem epistola regem rogavit, ut sibi liceat, aliquos ex pueris (discipulis nempe suis, quos plures, ut supra cap. , num. , vidimus, et infra, num. , videbimus, secum e patria adduxerat) remittere illuc, qui excipiant inde necessaria quaeque, et revehant in Franciam flores Britanniae: ut, inquit, non sit tantummodo in Euboriaca hortus conclusus, sed in Turonica emissiones paradisi cum pomorum fructibus, ut veniens auster perflaret hortos Ligeri fluminis, etc. Ex quibus intelligitur, Alcuinum curam habuisse bibliothecae Turonis instruendae ad normam nempe illius, quam Eboraci habuit per industriam magistri sui ac proprium suum sudorem, et quam ipse descripsit in carmine de episcopis Eboracensibus, vers.  seqq. CXII. Eboracum ex regis licentia quosdam Alcuini discipulos abiisse, ad reportandos inde libros desideratos; Eboracenses quoque in iisdem communicandis haud difficiles fuisse credimus. Quia vero tunc temporis ob necessitatem codices quosque singulatim scribendi et ob tarditatem raritatemque scriptorum, exemplaria librorum non ita multiplicia fuere sicut evasere post inventam artem typographicam, ideo existimamus exemplaria eiusmodi Turonensibus non ad custodiendum, sed ad describendum concessa fuisse, postmodum iterum Eboracum remittenda: quem in finem, et ut posthac bibliotheca Turonensis ditior reddi possit, scriptoribus opus erat qui libros charactere, quantum fieri tunc poterat, nitido, et ad regulas grammaticae et orthographiae exarare nossent, quales tunc paucos Turonis et alibi reperire fuit. De qua penuria Alcuinus in epist.  ad Carolum conqueritur, ita scribens: Punctorum distinctiones et subdistinctiones, licet ornatum faciant pulcherrimum in sententiis, tamen usus illorum propter rusticitatem pene recessit a scriptoribus... Ego itaque, licet parum proficiens, cum Turonica quotidie pugno rusticitate. Huic igitur incommodo et defectui ut mederetur Alcuinus, sicut antea in palatio, ita nunc in schola Turonensi maximum laborem initio impendit in docendis primis litterarum elementis, regulis grammaticae et orthographiae, recteque et emendate scribendi methodo. In hunc finem ad Musaeum scribentium libros carmen, quod LXVII est nostrae editionis, suspendit, quod ipsos continuo, quid in scribendo observare debeant, commonefaceret. Ibi monet, ut sacrae Scripturae vel sanctorum Patrum volumina descripturi caveant ne propria sua verba alicubi assuant ac immisceant, ut librorum describendorum correcta exempla exquirant et, Per cola distinguant proprios et commata sensus,    Et punctos ponant ordine quosque suo, Ne vel falsa legat, taceat vel forte repente    Ante pios fratres, lector in ecclesia. Curam vero adhibuit vir piissimus et sollicite cavit, ne quorum mores ipse per studia litterarum reformare intendebat, per libros profanorum auctorum corrumperentur; quapropter vetuit ne sui discipuli se darent lectioni veterum poetarum, prae primis Virgilii, uti colligitur ex narratione scriptoris Vitae illius de Sigulfo vetulo cap. , num. , quem Alcuinus reprehendit quod Adalberto et Aldrico Virgilium ad legendum secrete tradidisset, praecepti sui transgressor, quod suis ipse discipulis dederat, simul eos commonendo, quod ipsis sufficerent divini poetae, nec egeant luxoriosa pollui sermonis Virgilii facundia. CXIII. Librorum optime scriptorum sufficiente copia hac industria iam comparata, facilior fuit discipulorum instructio, inter quos ipse magister pro cuiusvis capacitate et classe eosdem distribuit et ita munus docendi omnes illas disciplinas, quas ipse in epistola, supra num.  citata, commemorat, prosecutus est. Schola itaque Turonensis brevi posthac tempore tam ubique celebrata fuit, ut ad illam, sicut antea ad Eboracensem, undique concurrerent, qui scientiarum desiderio tenebantur. Ibi edocti fuere viri celeberrimi, qui deinceps per totum, qua late patet et ultra regnum Franciae scientiarum semina, quae Turonis sub magisterio Alcuini excepere, sparserunt; atque ita schola Turonensis mater exstitit tot aliarum scholarum, quae per varia loca fundatae fuerunt. Discipulos hosce beati Alcuini saltem celebriores et magis notos in sequenti capite recenseamus. CAPUT X. Beati Alcuini discipuli magis celebres in schola Turonensi.  CXIV. Inter auditores Alcuini in schola Turonensi D. Mabillonius in Elogio, num. , numerat etiam Oniam, Candidum, Nathanaelem, Witsonem, Raganardum, Waldramnum, Osulfum, Simeonem, postea episcopum Wormatiensem, in epistola  laudatum, et Sigulfum, cuius relatu Vita beati Alcuini scripta est. Verum hos omnes non in schola Turonensi in Gallia, sed in Eboracensi in Anglia Alcuinum praeceptorem habuisse superius cap.  diximus: credendum potius quosdam illorum, si non omnes, a magistro suo, petente et permittente certe rege Carolo, ex Anglia adductos primo in schola palatii ac postea etiam in Turonensi illius fuisse coadiutores non discipulos; quod de Sigulfo praeprimis constat, quem Alcuinus aliquando severe castigavit, quod scholaribus ipsius magisterio a se commendatis, contra interdictum suum, Virgilii aliorumque profanorum auctorum lectionem permisisset. Vitae cap. , num. , Nathanaelem quoque, seu Fridegisum in instruendis virginibus regiis Lucia et Columba, in palatio, in quo et Nathanael morabatur, versantibus vices suas agere iussit, hortatusque est in epistola , ne illis suae decorem sapientiae abscondat, sed florentes in eis bonae voluntatis areolas irriget. Witso, quem ibi D. Mabillonius a Candido distinguit, idem est ac Candidus, quod nomen est Witsonis ascititium, ut alibi observamus. Simeon etiam, quem idem vir celeberrimus loc. cit. episcopum Wormatiensem facit, cognomen est Eanbaldi archiepiscopi Eboracensis, sicut ex epistolis in bibliotheca Harleiana nuper detectis didicimus. CXV. Credibile est, discipulis Alcuini omnes illos magistros, qui Carolo Magno adhuc in vivis agente et sub initium regiminis Ludovici Pii, scholis seu episcopalibus seu monasterialibus, vel reformandis vel noviter erectis praefecti fuere, accensendos esse; maioremque eorum partem Turonis studia sua confecisse. Verum deficientibus monumentis illos solum hic recensebimus, de quibus certa exstant testimonia, et qui inter reliquos magis celebres evasere: nimirum Rabanum abbatem Fuldensem et postea archiepiscopum Moguntinum; Hattonem, illius in abbatia Fuldensi successorem; Hemmonem seu Haimonem episcopum dein Halberstatensem; Samuelem episcopum Wormatiensem; Adalbertum Sigulfi in abbatia Ferrariensi successorem; Aldricum ex abbate Ferrariensi episcopum Senonensem: demum Amalarium diaconum ecclesiae Metensis. CXVI. Rabanum una cum Hattone ab abbate suo Turonos ad Albinum magistrum, gratia discendi liberales artes, directum fuisse, Browerus ex pervetusto codice Fuldensi refert in notis ad Rabani poema XIII. Et Rabanus ipse in praefatione commentariis in libros Regum praefixa profitetur, quod cognomen Maurus a praeceptore suo Alcuino acceperit, ait enim se in iis locis quae per semet exponit, ad marginem praenotasse M. litteram, Mauri nomen exprimentem, quod magister, inquit, meus beatae memoriae Albinus mihi indidit. Hinc est quod Alcuinus hoc nomine illum semper compellaverit. Sic in epistolam  ad illum directam inscribit: Benedicto sancti Benedicti puero Mauro, et carmen  ita orditur: Hos tibi sancte puer Benedicti Maure camenos    Albinus vates versiculis cecinit. Porro scientias quas Rabanus tunc, Alcuino doctore, didicerat, ipse memorat in carmine quod ipse in persona Alcuini sancto Martino obtulit, et praefixum habetur libris De laudibus crucis; quod inter carmina supposita exhibemus tom. II, carm. , in quo Alcuinus ita de Rabano canens inducitur: Nempe ego cum fueram custos humilisque minister    Istius ecclesiae Kb], dogmata sacra legens, Hunc puerum docui divini famine verbi    Ethicae monitis et sophiae studiis, etc. Abbas namque suus Fuldensis rector ovilis    Illum huc direxit ad tua tecta, Pater: Quo mecum legeret metri scholasticus artem    Scripturam et sacram rite pararet ovans. Exiguo tamen tempore Rabanus Alcuinum Turonis auscultavit, si D. Mabillonii coniectura non fallit, qui libr. XXVII Annalium, num.  censet, Rabanum adolescentem iam et litteris utcunque imbutum, ut pote iam anno priore diaconum ordinatum, a Ratgario abbate, cui Baugulfus anno  abbatiam cesserat, fuisse Turonos missum; biennio ante beati Alcuini obitum. Verum nihil obstat quominus priori aliquo tempore ab abbate suo Bausulfo, Ratgarii antecessore, illuc mitti potuerit, ibique perstiterit tanto tempore quod ad discendas artes liberales, philosophiam, ethicam et sacram Scripturam sufficere potuit. Certe ex poemate  in quo viro celeberrimo videbatur hanc Rabani missionem Ratgario acceptam referri, nihil aliud discitur quam quod ex bonitate Ratgarii libros habuerit, et quod eosdem a semet compilatos, postea vero sibi ablatos magna cum modestia repetierit; ita enim ibi canit: Iam mihi concessit bonitas tua discere libros     Sed mea paupertas suffocat ingenii. Me quia quaecunque docuerunt ore magistri,    Ne vaga mens perdat, cuncta dedi foliis. Hinc quoque nunc constant glossae, parvique libelli,    Quos precor indigno reddere praecipias. CXVII. Studiorum socios Rabanus in Turonensi academia habuit Hattonem, Haimonem et Samuelem, quos supra nominavi. De Hattone, qui inter litteratos Bonosus cognominatus fuit, id constat ex notis Broweri ad poema , ut num. priori diximus. De Haimone idem colligi posse videtur ex praefatione operis De universo, quos Rabanus ipsi nuncupavit. Memor sum, inquit, boni studii, sancte pater, quod habuisti in puerili atque iuvenili aetate in litterarum exercitio et sacrarum litterarum meditatione, quando mecum legebas non solum divinos libros et sanctorum Patrum super eos expositiones, sed etiam huius mundi sapientium de rerum naturis solertes inquisitiones, quas in liberalium artium descriptione et caeterarum rerum investigatione composuerunt. Et ex hoc quidem testimonio constat Haimonem fuisse Rabani condiscipulum; non alibi sane quam ubi ipse Rabanus sacris scientiis et liberalibus artibus in puerili atque iuvenili aetate, ut hic loquitur, exercitatus fuit, quod sub Alcuino magistro factum esse locis num. priore citatis ipse testatur. Igitur easdem scientias et artes Haimo etiam sub eodem magistro, iuncto cum Rabano studio, didicit. Nihilominus D. Mab. in Elogio Haimonis Act. SS. saec. IV, part. I, pag. , num. , verba citata Rabani ad Haimonem intelligit de schola Fuldensi, quamvis deinde existimet verum esse id quod scribit Trithemius, scilicet Haimonem cum Rabano Alcuini auditorem fuisse in monasterio Turonensi. Fuit certe Haimo Rabani in monasterio Fuldensi monasticae professionis socius, abbas deinde Hersfeldensis, ac demum Thiatgrimo in cathedra episcopali Halberstadensi anno  suffectus. De Haimone qui inter litteratos more illius cognomen Praeclarus tulit, illiusque scriptis variis consuli possunt D. Mabillonius loc. cit, et D. Rivet, Hist. Lit. de la France, tom. V, p.  seqq. CXVIII. Eisdem Rabani sociis in schola beati Albini Turonis annumerandus est Samuel, postea factus abbas Lauresheimensis, atque inde anno  ad episcopatum Wormatiensem promotus retento regimine sui monasterii, ut tradit D. Mabill. lib. XXXII Annal., num. . Amborum namque communem fuisse praeceptorem Albinum ipse Rabanus testatur carm.  in his versibus: Quod quondam docuit Albinus rite magister,    Hoc pectus teneat, hoc opus omne probet. Fuit vero hic Samuel Rabani in schola Fuldensi conlector, sicut antea illius in schola Turonensi condiscipulus, quod ex sequentibus versibus eiusdem carminis patet: Quondam namque meum gaudebam te esse sodalem,    Inter lectores, frater amate mihi. Subdit vero: Nunc quoque te gratulor retinere iura magistri,    Crescere virtute, patris habere locum. Quibus innuitur quod Samuel iam abbas et episcopus munus docendi retinuerit et exercuerit pater simul et magister. Mabill. in Elogio beati Rabani § , num. . In epistola  Alcuinus scribens ad quemdam filium seu discipulum suum, ait, quod olim sub eius nomine et condiscipuli sui Samuelis composuerit epistolam De benedictione patriarcharum. Nullus dubito quin hic idem sit Samuel de quo hic agimus; quis vero ille fuerit eius condiscipulus, ignotum. Laudat Alcuinus illius devotionem, sanctae sapientiae decorem, et eam addiscendi studium; quod maxime, inquit, tuis modo competit annis vel pro aeternae vitae beatitudine, vel pro saecularis honore. Fuit igitur hic Alcuini filius homo saecularis; quod impedit, quominus illum Rabanum fuisse certo affirmemus. CXIX. Vitae beati Alcuini scriptor num.  Adalbertum inter illius discipulos abs dubio in schola Turonensi recenset, aitque eum cum Raganardo et Waldramno, ultimo iam vitae illius tempore assidue, quantum illi a Sigulfo, cuius disciplinae suberat, concedebatur, Alcuino adhaesisse. Adalberti socius fuit Aldricus. Ambos Alcuinus Sigulfo sub sua tamen directione erudiendos tradidit; quibus cum idem Sigulfus Virgilium se secretissime legere concessisset, eumdem acrius reprehendit, ut ibidem legitur num. . Adalberto Sigulfus cum usque ad senium sub habitu canonico laudabiliter vixisset, cum consensu fratrum, Ludovico imperatore annuente, sponte regimen abbatiae Ferrariensis cessit, monachicam religionem assumpsit, et huic suo discipulo, posthac subiici voluit, ut scribit Lupus in epist. . Adalberto post quartum regiminis sui annum demortuo Aldricus unanimi fratrum consensu abbas electus est, cui electioni Ludovicus imp. assensum praebuit et favorem, uti refert anonymus Vitae beati Aldrici scriptor apud Mab. Act. SS. Ben. saec. IV, pag. , num. . Contigit haec electio anno , uti ex litteris Ludovici Augusti probat idem D. Mab. lib. XXIX Annalium, num. , pag. , quamvis illam, in observationibus praeviis ad eamdem vitam beati Aldrici num. , circiter annum  contigisse existimaverit. Aldricus iste sub Alcuino abbate, magistro litterali, uti legitur in eius Vita num. , in monasterio Ferrariensi monachalis disciplinae suscepit insignia. Illum Ludovicus Aug. ob famam pietatis et eruditionis praeceptorem palatinum constituit. Vero admodum simile est anonymum Vitae Alcuini scriptorem eam lucubrationem aggressum fuisse Aldrico quem tunc superstitem fuisse scribit num.  hortante; quae etiam coniectura est D. Mabillonii, observat. praev. in Vit. beati Alcuini num. . Ex quo loco constat Vitam illam scriptam fuisse post annum , quo Aldricum monasterii abbatem electum fuisse diximus; sed tamen ante annum , quo sublimatus est ad archiepiscopatum Senonensem, uti probat D. Mabillonius in not. ad num. , Vitae Adalrici, ubi plura videas de laudabilibus gestis et sanctitate eiusdem. CXX. Inter celebriores demum discipulos Alcuini collocandus est Amalarius Metensis presbyter et monachus; talem enim ipsemet se profitetur in libro de Ordine Antiphonarii cap. , ubi quando, inquit, videbar puer esse ante Albinum doctissimum magistrum totius regionis nostrae, an Turonis, an in palatio, incertum. Scholas tamen palatinas Amalarius moderatus est post Alcuinum, Claudio Hispano ad sedem Taurinensem per Ludovicum Augustum promoto, uti ostendit D. Mab. in praefat. ad saec. IV Ben. num.  et . Hunc Amalarium, qui inter litteratos Symposius cognominatur, distinguendum esse ab archiepiscopo Trevirensi eiusdem nominis consentiunt nunc omnes eruditi; de quo et de scriptis Amalarii Metensis legi merentur, quae post D. Mabill. de illis doctissime commentatus est D. Rivet tom. IV Hist. Lit., pag. , cui addendus D. Ceiller, Hist. des Auteurs sacrés, tom. XVIII, pag.  seqq. CXXI. Exstat inter carmina Alcuini sub num.  epitaphium Pauli monachi, qui in monasterio sancti Martini sacris litteris imbutus est, ut ibi legitur; simul vero refertur Paulum vixisse septenas decades seu annos septuaginta; in qua aetate vix credibile est ipsum ab Alcuino annis haud superiore litteris imbutum fuisse; aut dicendum Alcuinum epitaphii illius, quod D. Mabil. valde scabrosum appellat, non fuisse auctorem. Si quis tamen Paulum hunc Alcuini discipulum haberi velit, eo sensu id admitti potest, quod sub Alcuini obedientia et magisterio spirituali in praedicto monasterio vixerit, vir iam annosus, quando Alcuinus illius regimen suscepit. Plures Alcuinum in illa celebri schola discipulos habuisse certissime credendum est, cum illa quasi parens habeatur tot aliarum scholarum, quae postea in toto Francorum regno per Alcuini discipulos institutae vel restauratae fuerunt. Verum non alios hic referre volui quam illos quorum certa exstant documenta, et qui maiorem nominis celebritatem apud posteros sunt adepti. CXXII. Nonnulli scriptores beatum Alcuinum non tantum in palatio et in monasterio Turonensi, verum etiam alibi in Francia, nempe Parisiis, Fuldae, in monasterio sancti Galli, ac apud Suessionas, imo etiam Romae litteras docuisse existimabant. Et quidem Io. Trithemius lib. II de Viris Illustribus Ord. S. Ben. cap.  de Alcuino scribit: Hic iussu Caroli studium Parisiense a Roma translatum primus instituit, ubi multos etiam ex monachis discipulos insignes educavit. Et tom. I Chron. Hirsaug. pag.  ait, Albinum praeceptorem Caroli Magni imp. in monasterio Fuldensi consuetudinem introduxisse, ut monachis praeficerentur doctissimi praeceptores, qui eos non solum in Scripturis divinis, sed in omni quoque litteratura saecularium studiorum instruerent, etc. Verum utraque haec assertio nullo veteri nititur testimonio; et nec in vita nec in scriptis Alcuini ullum reperitur vestigium, quod ipse per illud tempus quo in Francia moratus est, vel Parisiis vel Fuldae, vel alibi in eodem regno scholas rexerit, praeterquam Turonis et in palatio regio. Schola quidem palatii cum aula non uno loco fixa, sed inambulans fuit, uti superius notavimus; ab eo tamen tempore quo Alcuinus ex Anglia ad Carolum venit, usque ad illud quo ipse in monasterium sancti Martini translatus est, aula non vel semel apud Parisios videtur constitisse, ut dicit D. Mab. libr. XXV Annal., num. . Fratres Fuldenses quidem ipse aliquando invisit et ab iis benignissime cum omni gaudio susceptus est, uti scribit initio epist. , magistrum vero scholae illius fuisse, ne verbo quidem insinuatur. Quo tamen tempore illis varia consilia pro studio litterarum promovendo dare, et auctor illius apud Fuldenses consuetudinis esse potuit, cuius loco cit. meminit Trithemius. Simile quidpiam contingere potuit in monasterio S. Galli, apud Suessionas et alibi. Demum Romae aliquando Alcuinum diutius moratum fuisse, aut scholarum rectorem egisse nullibi legitur. Bina quidem vice illuc profectus est semel cum magistro suo litterarii profectus gratia; et iterum legati munus obiens ad impetrandum pallium pro Eanbaldo Eboracensi nuper electo: his tamen negotiis confectis rursus in patriam rediit, ut alibi diximus. CAPUT XI. Alia facta beati Alcuini Turonis.  CXXIII. Postquam beatus Alcuinus scholam monasterii Turonensis, optima docendi discendique methodo instructam, admodum celebrem reddidit, ac plurimos scholares, ab exteris etiam regionibus venientes, studiis litterariis apprime excoluit, fratrumque ibidem degentium animos ab otio ad labores, et a vitae laxitate ad regularem observantiam arctioremque disciplinam adduxit, ad se etiam pertinere existimavit ut operi tam feliciter coepto firmitatem in futura tempora procuraret. Quapropter de bonis quoque temporalibus, sine quibus communitas religiosa, studio litterarum et exercitio pietatis unice intenta, conservari minime potest, sollicitus a regia potestate chartas ac privilegia impetrare curavit, quibus bona, possessiones atque immunitates, vel antea iam concessae, aut imposterum concedendae ita firmarentur, ne fratres eiusdem monasterii in quieto illarum usu unquam a quovis hominum turbari possent. CXXIV. Confisus igitur solertissimus paterfamilias de summa, quam multoties expertus est, Caroli Magni clementia omnes antiquiores chartas privilegiorum, immunitatum atque donationum pro ecclesia S. Martini, ad alimenta pauperum et ad stipendia monachorum olim traditas, et manibus regum antecessorum, ipsiusque Pippini Caroli Magni genitoris roboratas, conquisivit, easdem regi relegendas exhibuit, et ut ipse easdem sua quoque auctoritate firmare dignaretur, suppliciter petiit. Non defuit rex erga sacras huiusmodi fundationes semper largissimus, piis hisce magistri sui petitis. Amplissimum igitur praeceptum, seu, ut vocant, diploma expediri iussit, quo non tantum quae prius ab antecessoribus suis aliisque benefactoribus pro illo monasterio collata fuere confirmantur, et de novo in regiam tutelam recipiuntur; verum etiam sub gravi mulcta inhibetur, ne vel fiscus regius, vel quaevis alia iudiciaria potestas quidpiam adversus illa privilegia et monasterii eiusdem bona ac possessiones attentare praesumat, etc. Exhibemus praecepti huius exemplum tomo II editionis nostrae, quod Lauduni datum censetur ab aliquibus circa initium adeptae ab Alcuino abbatiae; ab aliis vero anno , et ea fortassis occasione impetratum qua Carolus Magnus anno eodem orationis causa Turonis fuit, prout referunt illius temporis annalistae. CXXV. Eodem anno, regni scilicet Francici , Longobardici vero , mense Iunio, ad Alcuini instantiam data fuere alia duo praecepta pro monasterio Cormaricensi, cuius pariter regimen Alcuinus, post Itherii primi illius fundatoris obitum, a Carolo accepit. Itherius siquidem anno  in pago Turonico ad Angerem fluvium loco amoeno, qui ab antiquis Cormaricus appellatus est, cellam sancti Pauli condidit, decrevitque ibi ecclesiam in honorem sanctae Trinitatis construere cum tribus altaribus, multasque res et possessiones pro stipendio fratrum ibidem Deo servientium et consolatione peregrinorum donavit, uti legitur in charta eiusdem Itherii apud D. Mab. in appendice tomi II Annal., pag. , num. . Ibi rogat successorem mox futurum et post eum succedentes abbates, ut, quae ipse disposuit, et nondum ad perfectum perducere potuit, ipsi ad divinam Omnipotentis laudem, et incrementum ipsius cellae perficiant atque conservent, et augere potius velint, quam aliquid de rebus illi collatis subtrahere. CXXVI. Hanc piissimi sui decessoris admonitionem beatus Alcuinus haud negligendam esse censuit. Quapropter adepta abbatiae sancti Martini praefectura, a qua cellam Cormaricensem dependere voluit Itherius, curam suam eo impendit, primo ut omnia bona et possessiones ad illam cellam collatae regia auctoritate in perpetua tempora stabilirentur; secundo ut idem locus traderetur monachis regulam sancti Benedicti professis. De huius monasterii constructione iam antea ipse rex Carolus egerat per ipsum, puto, Itherium cum Adriano I papa, ac postea etiam cum Leone illius successore per Angilbertum, uti colligitur ex epist. Caroli ad Homerum, quam dedimus tom. II, in Appendice . De eadem re aliquoties Alcuinus quid Romae vel in aula ageretur, ab Aquila suo in epist.  et , anno  datis instrui desideravit. Alcuinus ergo a Carolo Magno licentiam impetravit in eadem cella S. Pauli constituendi monachos, qui regulariter secundum sancti Benedicti statuta viverent; ab eodem rege etiam obtinuit primo, ut idem locus semper monasterio S. Martini Turonensis, eiusque abbatibus unitus et subiectus permanere deberet; secundo, ut bona ad illum locum donata aut imposterum donanda inviolata illi conservarentur. In alio praecepto Carolus ad preces Alcuini privilegium concessit, ut monachi sub regula sancti Benedicti in illo monasterio degentes libertatem haberent duas naves per Ligerim fluvium, etc., huc illucque pro necessitatibus dirigendi, ita ut nullum teloneum inde solvere tenerentur. Utrumque hoc praeceptum datum est anno , mense Iunio, Turonis, quando nempe Carolus, ut supra diximus, orationis gratia ibidem morabatur. CXXVII. Primos monasterii huius incolas, qui ibi regulam sancti Benedicti profiterentur, Alcuinus accepit e Gothia beati Benedicti abbatis Anianensis discipulos, quod ipse amicissimo suo Aquilae in epist.  his verbis intimavit: Noviter congregationem quamdam feci, quasi octavo milliario a monasterio sancti Martini, monachicae vitae et regularis religionis, primo ex fratribus de Gothia, ubi Benedictus abba regularem constituit vitam. At nunc volente Deo aliqui veniunt sancta se devotione mancipantes. Cuius institutionis etiam Ardo sancti Benedicti Anianensis discipulus in eius Vita mentionem facit, apud Mabill. Act. SS. Bened., saec. IV, part. I, pag. , num. , his verbis: Alcoinus quoque ex genere Anglorum, ordine levites, sapientia clarus... audita expertaque viri Dei sanctitatis fama, inviolabili se illi charitate coniunxit, ita ut ex suis epistolis ei saepe directis aggregatis in unum unus conficeretur libellus. Datis itaque illi muneribus postulat obnixe sibi monachos dari. Cui cum protinus venerabilis Pater assensum praebuisset, equos misit, qui eos ferrent: quos in monasterio, cui nomen Cormarine, quod aedificaverat, collocavit. Fuere et hi, ut reor, viginti cum praelato sibi magistro. Ad quorum bonum conversationis exemplum magna est aggregata multitudo monachorum; et quidem cum tam celebri augmento, ut anno septimo Ludovici Augusti, Caroli Magni filii iam quinquaginta monachi ibi numerarentur, quibus ab eodem imperatore illo anno , primum potestas facta est abbatem ex suis secundum regulam sancti Benedicti eligendi, cum consensu tamen abbatis et congregationis S. Martini: quod deinceps ab Urbano II papa anno  in concilio Turonensi ita confirmatum fuit, ut electus abbas Cormaricensis de beati Martini sepulcro baculum sumere deberet; eoque defuncto idem baculus ad eumdem locum referri, ad perpetuam eius subiectionis memoriam; prout legitur in pontificiis litteris, tom. I Spicilegii, apud Mab. Elogii beati Alcuini num , pag. . CXXVIII. Ex his quae de introductione monachorum Benedictinorum in monasterium Cormaricense retulimus, refellitur coniectura viri celeberrimi D. Caroli le Cointe, qui tom. VI Annal. eccles. Francorum, anno , num. , scribit: Sub praeposito vixerunt canonici; monachi vero, qui relaxari noluerant, sub strictiori regula remanserunt, ita tamen, ut abbate communi uterentur utrique omnes, et uni parerent omnes, pro suo quisque instituto. Inde Itherio abbati occasio data condendae apud Cormaricum cellae, ubi monachos constituit, atque dotavit, ut docet carta superius descripta, Itherii nempe, cuius supra num.  meminimus. Idem vir doctissimus le Cointe ibid., num. , postquam optime refellit fabellam de fratrum San-Martinianorum exterminatione facta ab angelo una nocte, subdit: Caeterum ex quo Cormaricense monasterium constructum ac dotatum fuit, illuc monachi San-Martiniani confluxerunt; et Turonis in aede San-Martiniana soli remanserunt canonici. Enimvero, etsi largiri velimus D. Cointio (quod ipsum tamen aptis testimoniis destituitur) in monasterio S. Martini sub Itherio abbate simul convixisse monachos atque canonicos; largiri tamen non possumus eumdem abbatem cellam Cormaricensem eum in finem construxisse, ut in illam transferrentur monachi hactenus in monasterio Turonensi sub strictiori regula consistentes; atque his eo translatis solos canonicos ibidem remansisse. Certe etiam post Itherii obitum, Alcuino illius monasterii sancti Martini regimen obtinente, fratres illic degentes pene omnes regulae monasticae fuere addicti, ut iam alibi ex D. Mabillonio ostendimus, et ex praecepto Caroli Magni pro eodem monasterio supra citato, dilucide patet, in quo nulli praepositi vel Canonici, sed solum abbas et monachi memorantur. Deinde ex testimonio Ardonis, atque ex ipsa epistola Alcuini ad Aquilam priori numero exhibitis demonstratur, monachos Cormaricum non ex monasterio S. Martini, sed e schola S. Benedicti Anianensis fuisse assumptos; non ab Itherio, sed ab Alcuino ibi constitutos: Noviter, inquit Alcuinus, congregationem quamdam feci... primo ex fratribus de Gothia, etc.; non ergo prius eos ab Itherio introductos invenit. CXXIX. Ex monachis, quos beatus Benedictus abbas Anianensis Cormaricum misit, unus memoratur Sigulfus, qui propterea distinguendus est a Sigulfo Alcuini discipulo ex Anglia adducto, ut iam alibi monuimus. Huius vero Sigulfi Cormaricensis meminit Vitae Alcuini scriptor cap. , num. , fraudem referens ductorum et corruptorum vini, ab Alcuino pro fratrum Cormaricensium, quos diligebat, solatio submissi, quam fraudem Alcuinus, usus officio eiusdem Sigulfi, deprehendit et redarguit. Venit posthac beatus Alcuinus identidem ad illud monasterium, scholasque ibi institutas invisit, uti colligitur ex carmine olim inter Alcuiniana sub num.  edito, nunc ad dubia reiecto, tom. II nostrae edit., ubi videas nostras notas. In alio carmine, quod inter genuina Alcuini exhibemus sub num. , item tom. II, cella Cormaricensis prae magnis urbibus laudatur ob studia litterarum et vitae temperantiam ac sobrietatem. Subsistit hoc monasterium etiamnum sub celeberrima congregatione Benedictina sancti Mauri, ut testatur D. Mabillonius in Elogio beati Alcuini, num. . Verum de his plura commentari non est huius loci. CXXX. Paulo ante obitum, uti censet D. Mabillonius Annal. lib. XXVII, num. , beatus Alcuinus, in celeberrimo loco pagi Tricassini inter duos pontes et duas aquas Sequani, Duodecim Pontes appellato, xenodochium seu hospitales, ut vocant, domos, in gratiam pauperum, maxime vero peregrinorum instituit ditavitque: cuius fundationis litteras ab Alcuino confectas exhibet idem Mabillonius in cit. Elogio num. , quas, ne quidpiam ad opera ac pietatem tanti viri pertinens desiderari possit, huc referre placuit. Litterae donationis beati Alcuini pro xenodochio Duodecim Pontium. In nomine Domini, qui regnat in perpetuum. Ego Alcuinus, licet indignus, rector atque gubernator monasterii rerumque sancti Martini praeclarissimi confessoris Christi, has litteras iussu et decreto Domini Caroli serenissimi imperatoris dictavi, ne in posterum a successoribus meis vel a qualicunque persona partibus subter insertis valeat fieri deinceps ulla inquietudo. Decrevi siquidem Deo Christo inspirante, Dominoque Carolo favente, hospitale in loco celeberrimo, qui vocatur XII Pontes, ad susceptionem peregrinorum ob eleemosynam construere praefati domni imperatoris, prolisque eius et omnis eius prosapiae ac statu exercitus Francorum. Quod ita et feci, accipiens a domino meo terrae portiunculam inter duos pontes et duas aquas Sequanae fluminis, sicut in sua auctoritate infra terminationem continetur: in qua construxi oratorium beatissimae Dei genitricis Mariae, hospitalesque domos ad perpetuam peregrinorum susceptionem, ut praefati sumus. Addidit quoque inidem dominus meus cum conscriptione et instrumento litterarum, sanctique nominis sui auctoritate, terram in Rhemense Campania decem manentium, ubi dicitur Marmorico Villa. Sed et Leotardus vir nobilis ex suo proprio tradidit in eleemosynam sibi perpetuam terram et possessiones duobus in locis, id est, in Ferroco et Marniaco. Sed et Frambertus presbyter aliquid tradidit in loco qui dicitur Brituaria. Suus quoque nepos, nomine Marato, sub venditionis titulo in loco, qui dicitur Mariniaco, cui dedi quatuor libras argenti. Deinde per auctoritatem domni imperatoris tradidimus ad eumdem locum, in loco, ubi dicitur Patiaco et villa Dofio et Muerneto, sicut in donatione ordine continetur: et in alio loco, ubi dicitur Patiaco super Igrua seu et in Curcella et in villa Cavanno, quod Sigbertus et eius parentes sancto Martino delegaverunt. In villa quoque Collorio et in valle Flaviacense atque Muilliare, quae Adalbertus filius Beringarii ad vicem Germani sui Ermenfredi partibus eiusdem sancti delegaverunt, sicut in legalibus singulis donationibus continetur, ad ea loca aspicientes vel pertinentes, omnia ex omnibus. Alii quoque homines ingenui illis habitantes in partibus dederunt portiunculas terrarum perpetuo iure in locis diversis, ut est in monte Gratiano, etc. Haec omnia legitime possessa atque habita ad praefatam pertinentia Ecclesiam beatae Mariae, ratione infra scripta interposita, perpetuo iure ob eleemosynam Domini nostri atque meam trado ideo Iesu Christo et sancto Martino, ad pauperum perpetuam susceptionem, ut solatia ibi iter agentes habeant perpetua consuetudine, secundum possibilitatem et benedictionem Domini, quam credo per intercessionem beatae Mariae et sancti Martini daturus est loco illi, rebusque ad eum pertinentibus, per eleemosynam Domini mei regis Caroli, eiusque perpetualiter prolis, regumque Francorum, atque in remedium animae meae, et prosperitatem successorum meorum, sanctaeque familiae sancti Martini salutem. Obsecrans per nomen et maiestatem sanctae Trinitatis, atque per sanguinem redemptionis nostrae, nec non et per terribile iudicium, in quo rationem redditurus est unusquisque fidei suae et omnium operum suorum, ut haec domini mei traditio meaque donatio, atque ibi susceptio peregrinorum fiat aeternaliter firma et inviolabilis perpetuo iure sub defensione et dispensatione abbatum sancti Martini maneat, et haec in beneficio alicui non tradatur, sed fidelibus Deumque timentibus in ministerium sub regimine deputetur. Quem specialiter obtestor per sanctae crucis sanctaeque Trinitatis communionem, ut fideliter provideat, dispensareque faciat pauperibus, quidquid in illis terrarum portiunculis Dei benedictio fecerit fructificare, faciat et omnibus tam praesentibus quam futuris principibus, potestatemque agentibus, ut postquam domini nostri amantissimi imperatoris auctoritatem atque meam legere audierit, ut sine perturbatione nostrae decretum voluntatis stabile faciat permanere: quatenus et ipse particeps mereatur effici huius benedictionis in aeternum, nobiscum credens, quod crediturus huic assertioni consentiens, sibi aeque per Dei misericordiam in eleemosynam proficere, sicut et mihi, qui haec, auxiliante Deo, primusque omnium disposui fieri. Larga est et benignissima bonitas Domini et Redemptoris Dei nostri, qui unicuique bonae voluntatis et integrae fidei redditurus est mercedem perpetuam. Haec sola chartula in omnibus locis et placitis pro ecclesiasticis donationibus, cessionibus, praestariis et vindicationibus, sufficere potest, tametsi sub praesentia fidelium Deique cultorum perlecta fuerit, quos adiuro per nomen aeterni Dei et suae redemptionis auctoritatem atque baptismi gratiam, quam ab ipsis cunabulis percipere meruerunt, ut quicunque hanc audierit scripturam, assensum praebeat, iuxta suam possibilitatem vel potestatem sibi collatam, huic nostrae donationi, ne forte si non fecerit, ratiocinaturus cum sancta Maria et sancto Martino me accusante; sed ad vicem pauperum et peregrinorum, rationem suae damnationis percipiat in iudicio futuro, cum venerit Christus in maiestate sua iudicare omnes actus humanos. Quae charta ut...... cum suis possessiunculis ab omni comitum, vicariorum, et iudicum, totiusque potestatis impedimento et obnoxiatione maneat, et ut robustius credatur, Dominus meus manu sua, meliusque cera annuli sui subterfirmare dignatus est, ne aliquis eam sacrilegus vel temerarius quidquam eorum, quae in ea inserta sunt, irritare praesumat. CXXXI. Has litteras Mabillonius edidit Act. SS. saec. IV Bened., p. , ibique sequentem notam addidit: Nulla temporis nota in membrana ex qua hoc exemplum transcriptum est. Xenodochium istud postea Ingelwinus abbas Martinianus attribuit monasterio Cormaricensi, quo monachi ipsius coenobii et ipsum in pristino statu restituerent, et pauperes ibi iuxta priorem praefinitum numerum, vigenarium scilicet, semper in omnibus victualibus et caeteris studiis fulcirent, atque ob paganorum insecutionem inibi perfugium suae salutis habere possent, ut legitur in diplomate Caroli Calvi dato Vermeriis XIII Kal. Iulii, indict. , anno  regni eius. Nunc in eo loco, qui Pontes dicitur, est prioratus abbatiae Cormaricenae subiectus. Has litteras idem Mabillonius Annal. Bened. lib. XXVII, n. , refert ad annum , et paulo ante obitum suum ab Alcuino datas fuisse censet. CXXXII. Demum vir beatus, diligens decorem domus Dei, et sacrarum reliquiarum cultor devotissimus sacris aedibus reficiendis, struendisque oratoriis operam impendit, prout ipse scribit in epigrammate , in his versibus: Haec, tu quam cernis, praeparata domuncula, lector, Relliquias propter sacras iam condita constat,.. Iusserat Albinus vates haec tecta parare. Et in Epigrammate  ita canit: Albinus veniens peregrino vatis ab orbe... Hic diruta diu camerarum culmina iussit, Ut cernis, lector, totam renovare per aulam. Hic loca relliquiis statuens aptissima sacris, Sanctorum requies certos ut haberet honores Ut decet in terris venerari sancta piorum Quos Deus in coelis voluit regnare per aevum. Quae hic de dirutis camerarum culminibus dicuntur, de cameratis basilicae Turonensis oratoriis intelligi vult D. Mabillonius lib. XXVII Annal., pag. . CAPUT XII. Beati Alcuini corporalis infirmitas et abdicatio praefecturae.  CXXXIII. Quamvis beatus Alcuinus, postquam per indulgentiam augusti sui discipuli ac benefactoris munificentissimi ab aula ad monasterium suum Turonense discessit iam a frequentioribus aulae negotiis et curis saecularibus fuerit liberatus, necdum tamen ibidem illa quiete frui illi licuit, ad quam diu suspirabat, et quam sibi senio gravato necessariam esse existimabat ad negotium omnium maximum animae nempe suae serio tractandum, rationesque vitae suae transactae ineundas, ut sibi viam pararet in occursum Domini, districti Iudicis. Enimvero plurimis etiam in hoc suo secessu laboribus occupatus, imo distentus fuit, qui illum de quiete ad quam suspirabat, vix cogitare permittebant. Scholarum studiique litterarii restauratio; variorum tractatuum in sacram Scripturam de Christianis dogmatibus, de doctrinis moralibus, etc., compositio; exemplarium sacrae Scripturae correctio; discipulorum ad ipsum concurrentium instructio; epistolarum in rebus saepe magni momenti ad reges, episcopos, principes, monachos, discipulos, amicos exaratio; disciplinae religiosae apud Turonenses reformatio; ecclesiarum ac reliquorum monasteriorum suae curae creditorum sollicitudo vix horam reliquere vacuam, quam sibimet, suis commodis ac quieti posset impendere. Insuper a rege Carolo, qui illius consuetudine summopere delectabatur, nunc variis quaestionibus enodandis fatigabatur; nunc pro consiliis eius exquirendis ad palatium vocabatur: quod tandem viro seni et laboribus fracto, multis corporis infirmitatibus sensim accedentibus, perquam grave accidit; de qua re aliquoties in epistolis suis conqueritur, et ut apud S. Martinum quiete optata frui sibi permittatur, a rege deprecatus est. Sic in epistola , data, ni fallimur, anno , supplicat, ne longum ac laboriosum iter, Romam futuro anno a rege ad dissidia Romanorum componenda suscipiendum, quod iam hoc anno rex post Leonis papae adventum ac reditum constituerat; et ad quod ipse quoque a rege invitatus fuerat, subire cogatur. Nullatenus, inquit, infirmum et quotidianis fractum doloribus corpusculum meae fragilitatis illud iter perficere posse arbitror. Desiderium iam habuissem, si potestas esset peragendi. Illud ipsum suum desiderium atque aegritudinis impedimentum postea etiam significavit Aquilae seu Arnoni archiepiscopo Salisburgensi in epist. , ubi dolorem suum exprimit, quod ab hoc itinere et ab optata diu occasione Leoni summo pontifici tot modis afflicto suis officiis inserviendi, corpusculi sui fragilitate, multis molestiarum sarcinulis praegravati, impediatur. Deest illa Caroli regis epistola, qua Alcuinum ad iter Romanum, anno  secum ineundum, invitavit; deest pariter altera eiusdem, qua Alcuino ab illo itinere sese excusanti exprobrat, quod fumo sordentia Turonorum tecta Romanorum auratis arcibus praeponeret; utriusque tamen Alcuinus meminit in epist.  . Acquievit nihilominus rex magistri sui precibus, mandans tamen, ut ipso apud S. Martinum quiescente pueros suos, servos scilicet ac vasallos, uti interpretamur, qui munera eius deferrent, ad comitatum eiusdem itineris mittat, ad quod Alcuinus magna cum confidentia in regis clementiam respondit ibidem: De pueris vero nostris, quos pedibus paternis Romam pergere praecipis, velim scire quando vel ubi vel quibus comitantibus vestrae beatitudini occurrere debeant... Fateor quidem, vobis iubentibus et iuvantibus laboris mei possunt inire sudorem. Munera vero mea illis necdum concedo, quae vestra frequenter largitate accipere solebam. CXXXIV. Alcuinus ergo hac vice in monasterio suo quietus permanere permissus, etiam de adiutoribus in regimine monasteriorum sibi ex discipulis suis eligendis, ac de deponendo penitus onere pastoralis curae consilia iniit, quo nempe liberius ad mortem, quam assidue ante mentis oculos suspectam habebat, se praepararet. Id faciendi licentiam a rege petiit et impetravit. Ea de re amicissimo suo Aquilae in epist. , quae data est anno , postquam Felix Urgellitanus in concilio Aquisgranensi anno praeterito haeresis convictus et postea curae ac custodiae Laidradi episcopi Lugdunensis traditus fuit, scripsit his verbis: Deinde ut scias quanta misericordia mecum a Deo peracta est; nam rebus omnibus, quae habui per loca diversa, adiutores mihi ex meis propriis filiis elegi, annuente per omnia suggestionibus meis domino meo David. Quod ipsum in epist.  dilectis suis discipulis Calwino et Cuculo intimavit, scribens: Nos vero, sicut dixi Cuculo, deposito onere pastoralis curae quieti sedemus apud sanctum Martinum, spectans, quando vox veniat: aperi pulsanti, sequere iubentem, exaudi iudicantem. In illa partitione monasteriorum, coenobium San-Martinianum obtigit Fredegiso seu Fridugiso diacono, cognomento Nathanaeli; monasterium vero Ferrariense Sigulfo vetulo, de quibus supra cap.  plura diximus. Mirum vero est, inquit D. Mabillonius in Elogio, cap. , num. , cur utrumque illud monasterium canonicis duobus commisit. Nam Fridugisus et Sigulfus canonici erant tametsi Sigulfus canonicum habitum postea mutavit, ut scribit Lupus in epist. . In cellam S. Iudoci successit Alcuino Warembaldus, cui privilegia Leo III papa confirmavit, uti legitur in Gallia Christiana, tom. IV, quae tamen cella deinceps sub Lupo abbate monasterio Ferrariensi restituta et unita fuit, ut ex epist.  eiusdem Lupi ad Guigmundum refert D. Mabillon. libro XXXIII Annal., num. . Abbatum qui proxime post eumdem Alcuinum monasterio S. Lupi Trecensis praefuerunt, hodie nomina desiderantur, ut ait le Cointe, tom. VII, ad an. , num. . CXXXV. Idem vir celeberrimus Cointius l. c., n. , scribit a neotericis in controversiam vocari, utrum Alcuinus ad obitum usque functus sit abbatis officio; an vero senio et aegro corpore fatigatus ante hunc  annum, quo decessit, inter suos discipulos monasteria sibi commissa diviserit. Ipse D. Cointius illorum opinioni astipulatur qui Alcuinum aiunt usque ad obitum suum monasteriorum illorum regimen retinuisse; quod vir doctus probare conatur ex variis epistolis ab Alcuino annis , , et serius ad Carolum scriptis, in quibus quidem a saecularibus negotiis expediri se velle significavit; de suscipiendo vero monachatu aut abdicandis abbatiis nullum adiecit verbum; imo inter canonicos San-Martinianos et vivere et mori velle desideravit. Quapropter onera saeculi, pergit Cointius, num , quorum partitionem in discipulos post crebras postulationes tandem obtinuit, distinguenda sunt a coenobiorum administratione, quae saecularibus occupationibus accenseri non debet, nisi facta collatione cum privata tranquillaque monachi vita. Addit vir doctus, Sigulfum vetulum, qui post Alcuinum Ferrariensem abbatiam obtinuit, Turonis, unde monasterium illud procul dissitum est, teste Vitae Alcuini scriptore, Alcuino usque ad obitum adfuisse. Monasteria ergo (ita ibi concludit le Cointe) quae commissa fuerant Alcuino ante huius obitum inter discipulos a Carolo imperatore divisa non existimamus. CXXXVI. Verum his difficultatibus, quae obmovet celeberrimus hic scriptor, non obstantibus, inhaerendum esse credimus testimoniis superius ex epistolis  et , quas nunc primum editas D. Cointius non vidit, relatis; quibus docemur Alcuinum quatuor aut tribus saltem annis ante obitum suum non tantum ab occupationibus saecularibus, verum etiam ab onere pastoralis curae, quae certe ab administratione coenobiorum haud distinguenda est, fuisse expeditum, et in electos in adiutorium discipulos curam quoque pastoralem seu directionem animarum transtulisse. Nec difficultatem habet quod Sigulfus, cui in illa partitione Ferrariensis abbatia procul Turonis distans collata est, ultimis vitae Alcuini annis, atque etiam illo ipso die quo ipse e vita migravit, Turonis commoratus sit; sicut enim Alcuinus eamdem abbatiam multis annis absens administravit, ita idipsum Sigulfus facere, aut saltem aliquoties ad magistrum suum, summopere illi affectum venire ac praesertim in ultimo agone, ipso forte Alcuino postulante, assistere potuit. Nec favet opinioni D. le Cointe, quod Alcuinus in epistolis ad Carolum anno  ac serius scriptis nullum verbum de suscipiendo monachatu, aut abdicandis abbatiis adiecerit, sed inter canonicos San-Martinianos vivere et mori desideraverit: enimvero ex testimonio Vitae ipsius scriptoris habemus, quod diu antea desiderium habuerit, quietam et tranquillam vitam inter monachos S. Bonifacii Fuldenses ducendi; et quod monasteriis suis inter discipulos divisis deinceps vitam duxerit monasticae haud inferiorem, unice ieiuniis, orationibus, carnis mortificationi, eleemosynis, psalmorum ac missarum celebrationi, aliisque virtutibus intentus, quibus possibile est humanam ornari naturam. Vitae cap. , num. . Nullibi etiam scribit Alcuinus, ut praetendit D. le Cointe, quod desideret et vivere et mori inter canonicos; verum inter fratres S. Martini, qui, ut alibi saepius insinuavimus, sub illius regimine regulam profitebantur monasticam. Demum etiam epistola  Alcuini ad Carolum non favet opinioni D. Cointii; quamvis enim ex illa epistola colligatur, Alcuinum ex tempore quo scripta est scholam Turonensem rexisse, variisque disciplinis docendis occupatum fuisse, levis tamen est viri docti coniectura, illam epistolam ad annum , quo Carolus iam erat imperiali corona redimitus, ex ea solum ratione referentis, quod illius regnum ibi imperiale nominetur: Ut plurimos, inquit, ad profectum sanctae Ecclesiae et ad decorem imperialis regni vestri erudiam. Longe enim verosimilius est, ea Alcuinum scripsisse paulo postquam scholam Turonensem regendam suscepit, prout ad eamdem epistolam notavimus, regnum vero imperiale ibi nihil aliud significare videtur, quam regnum amplissimum cum illimitata imperandi potestate: eodem sensu regnum Caroli aliquoties a scriptoribus, imperium dicitur, antequam ipse imperator fuisset coronatus, sicut Paulinus patriarcha Aquileiensis initio Sacrosyllabi ait, concilium Francofordiense anni  imperii eius decreto convocatum fuisse. CXXXVII. Beatus igitur Alcuinus, ea qua diximus ratione ex regis licentia a saecularibus negotiis simulque a cura pastorali solutus, senii morborumque molestiis crescentibus ferventius sese ab anno  ad obitum atque ad rationem supremo iudici reddendam disposuit. Carolus nihilominus Augustus illius discipulus adeo eius doctrinis ac consiliis assuetus et captus fuit, ut omnibus modis virum etsi continuo infirmitates suas corporales praetendentem a sua solitudine avocare, et ad aulam, pro emergentibus abs dubio causis, pertrahere tentaret, quod ex quibusdam epistolis post annum  scriptis intelligimus. In epistola , anno , ad Carolum scribit: Ecce Flaccus effeto corpore, militaris cingulo laboris deposito, secundum piissimum domini sui David consilium Deo soli quieta pace servire toto elegit desiderio: quid iterum pugnare cogitur, et sub fasce armorum desudare, quae infirmi corporis denegat fragilitas de terra tantummodo levare. Et in epist.  eodem, ni fallar, anno vel aliquo posteriori scripta, etsi optasset transactis diebus vel semel adhuc videre posse regis faciem, nunc tamen supplex suppliciter, humilis humiliter, devotus devote supplicat, ut sibi liceat apud S. Martinum suam instantiam agere, quia, inquit, valde infirmatus corpore nil aliud itineris vel laboris perficere valeo....  De eadem vocatione ad palatium et ad dominum regem, deque corporis infirmitate illud obsequium prohibente, de deposito onere saecularis negotii, deque terrore divini iudicii, cui se iam propinquare sentiebat, Aquilam suum certiorem reddit in epistolis  et , et in priore ipsum ad se invitat in domum S. Martini acturus cum ipso consilia de praeparatione animae suae ad mortem et ad divinum iudicium; hisque, inquit, transactis inter nos consiliis (quod sine lacrymis non dico) ultimum vale fiat inter Aquilam et Albinum. Et in epistola  anno  huic suo amico prae aliis dilecto significat, quod per Pascha febrium acerbitate pene ad desperationem vitae adductus fuerit; sed, inquit, misertus est mihi Dominus ob preces servorum suorum: sed remanet quotidianus labor eiusdem castigationis, non tamen usque ad periculum vitae, sed usque ad emundationem, ut opto, delictorum meorum. CXXXVIII. Demum infirmitatibus sui corporis in dies incrementum accipientibus, dissolutionem sui corporis non procul abesse iudicans, sui muneris esse existimavit ut ante obitum maximo suo in terris benefactori Carolo Augusto debitas gratias ageret pro ea pietatis ac benignitatis largitate, qua se a primo adventus sui in Franciam tempore cumulavit: quod et fecit per epist. : Quid enim, ait ibidem, addi potuit felicitati peregrinationis meae vel vestrae bonitatis iudicio super me minus digno his omnibus donorum largitionibus: vel quales gratiarum actiones vestrae misericordiae condignas persolvere possum, nisi perpetua piae orationis sedulitate misericordissimi Dei omnipotentis clementiam deprecari. Quam deinde gratiarum actionem in carmine eidem epistolae subiuncto repetit, atque ibidem Davidi suo ultimum vale dicit, ita canens: Multiplici Christus reddat tibi munera mitis    In me quot bonitas contulit ecce tua. Gramina quot tellus habeat, vel littus arenas,    Tot miserante Deo, David! habeto vale. CXXXIX. Nescio an non huc pertineant versus carminis  Caroli ad Alcuinum, quod inter carmina huic suppositare censemus tom. II, in quibus Carolus dilecto suo magistro felicem ex hoc mundo exitum precari videtur: Doctor amate,... volui quapropter in odis O venerande tuam musis solare senectam... Inque Dei cultu vigeas virtutibus almis In meliora tenens sanctae vestigia vitae, Donec et aetherei venias ad culmina regni Congaudens sanctis, Christo sociatus in aevum. Meque tuis precibus tecum rape, quaeso magister Ad pia, qua tendis, miserantis culmina Regis. CAPUT XIII. Beati Alcuini obitus, tumulus, epitaphium, memoria in fastis.  CXL. Celeberrimus igitur hic potentissimi olim regis ac imperatoris Caroli Magni totiusque nationis Francicae ac Germanicae magister Alcuinus, cuius hucusque gesta ac merita retulimus, ac levi stylo adumbravimus, dies suos demum, postquam inter plurimos labores pro Ecclesia et republica exantlatos consenuit, complevit, metamque illam, ad quam omnes mortales properamus, attigit. Hoc sentiens vir piissimus toto desiderio concupivit dissolvi et esse cum Christo: atque ut hanc quoque metam feliciter attingeret, nihil non egit quo Deum per opera poenitentiae et per sanctorum suffragia sibi redderet placabilem. Quapropter ut mors, quam mente sibi propinquam repraesentabat, etiam ante oculos illius continuo versaretur, locum sibi elegit in quo post obitum requiesceret, ad quem vespertinis horis accedens Hymnum sanctae Mariae evangelicum, seu canticum Magnificat, decantare solebat cum antiphona: O clavis David, etc., qua Ecclesia in officio septem diebus ante festa natalia Domini utitur, suspirans: Veni et educ vinctum de domo carceris, sedentem in tenebris et in umbra mortis. Cui devotioni etiam versus quosdam ex psalmis addidit desiderium aeternae beatitudinis suggerentes, qui recensentur in Vita eius Cap. , num. . CXLI. Tempus Quadragesimae, quod semper cum maxima devotione et cum carnis ac spiritus contritione celebrare solebat, maxime etiam nunc opportunum esse iudicabat, quo sese non tantum ad paschalem solemnitatem, verum etiam ad aeterna gaudia praepararet. Desiderio vero tenebatur, ut gratia divina adiuvante vitam per totam illam solemnitatem protrahere, ac demum eo die quo totum opus Redemptionis nostrae per adventum Spiritus sancti completum ac confirmatum fuit, ex hac vita migrare posset; quod etiam obtinuit. Nocte igitur festi Ascensionis Domini, ut Vitae illius scriptor testatur loc. cit., num. , gravi languore, ita ut etiam loquela destitueretur, fatigatus in lectum decidit, et accidente paralysi, VII Idus Maii feria V ad vesperam post solis occasum, uti habent Annales Masciacenses inferius referendi: ipso die Pentecostes, peracto matutinali officio, iam fulgente aurora, ea hora qua alias ad missas cum suo Sigulfo levitice celebrandas ingredi consueverat, eius anima carne soluta est, XIV Kal. Iunii anno ab incarnatione Domini , prout diserte testatur Vitae eius scriptor. cap. , num. , cui concordant omnes scriptores posteriores, veteresque Annales Lambeccii, Petavii, et alii apud Bouquet tom. V Script. Rer. Gallic., ubi pag. , not. ex cod. Masciacensi obitus Alcuini ita refertur: Obiit Alchuinus XIV Kal. Iunii, feria I Pentecostes, inlucescente die, luna VI, anno Incarn. Domini , indict. , anno  regnante domno Carolo; accidente paralysi VII Idus Maii, fer. V, ad vesperum, post solis occasum luna XXV. Super locum in quo decessit vir beatus, globus igneus visus est Iosepho archiepiscopo Turonensi et aliis multis; et cuidam solitario in Italia posito, ipsa exitus eius hora, ostensus est coelestium levitarum coetus, in quorum medio Alcuinus splendissima indutus dalmatica coelum conscendere conspectus est, uti narrat Vitae scriptor cit. cap. , num. . CXLII. Celeberrimus scriptor D. Mabillonius, quamvis diem obitus a Vitae scriptore signatum retinendum esse fateatur, annum tamen ex quibusdam argumentis et coniecturis corrigendum, et Alcuini Vitam ad annum saltem  protrahendam esse existimabat in elogio, cap. , num. . Verum re maturius considerata animadvertit argumenta in favorem suae opinionis ibidem prolata auctoritati apertoque testimonio aequalis Vitae scriptoris ac veterum Annalium non tantum rerum Francicarum, sed etiam Germanicarum praevalere non posse; ac propterea hanc suam opinionem correxit in additionibus et correctionibus ad partem I saec. IV Bened., pag. , ubi totum numerum  eius elogii deleri et sequentia reponi voluit: Quae hactenus retuli de anno quo Alcuinus vita functus est, difficultatem habent quidem; at praeferenda est Vitae eius auctoritas ab homine aequali profecta, maxime cum ei suffragentur veteres annales, non solum rerum Francicarum, sed etiam Germanicarum. In his plurimum apud me valent Annales Fuldenses veterrimi, quos novos appellat Lambecius in tom. II Bibliothecae Caesareae, ubi typis excusi sunt. Porro Alcuini obitum ad Caroli Magni annum regni , qui Christiano  respondet, ita referunt isti Annales: XXXVI Alcuinus XIV Kal. Maii obiit. Hoc proinde anno eius obitus indubitanter collocandus est. Ita vir modestissimus. Quod si advertere voluissent Bollandi continuatores, inquit D. Mab. lib. XXVII Annal., num. , operam non lusissent in hac opinione refutanda, quod fecerunt tom. IV Maii in Comment. praevio ad Vitam beati Alcuini, num. . Ne igitur et nos operam ludamus, in refellendis viri celeberrimi argumentis, quae iam ipsemet deseruit et quae nullum posthac sectatorem repererunt, immorari nullum erit operae pretium. CXLIII. Iosephus tunc archiepiscopus Turonensis, qui, ut diximus, in beati viri obitu globum igneum super ecclesiam sancti Martini fulgentem vidit, audiens ipsum iam esse defunctum, ocius illuc cum clero suo advenit, summaque reverentia viri beati oculos deosculatus est, et propriis rigavit lacrymis: et quamvis beatus Alcuinus sui ipsius et omnis exterioris pompae contemptor, tumulum sibi non in ipsa sancti Martini ecclesia, sed foris, seu iuxta illam praeparari fecerit, ipso suo exemplo id ostendere volens, ad quod alios in epist.  adhortatus est, ne de sepulcro ornando cogitent; vanitas haec, inquiens, vanitatum est, et melius est his opibus animam vestire, quam spurcitiam carnis ornare. Nihilominus praefatus archiepiscopus ob conceptam de viri beati aeterna felicitate opinionem mandavit, ut infra sancti Martini basilicam honorificentissime sepeliretur, ut quorum in coelis iunctae sunt animae, una sint corpora domo in terris posita; Vitae cap.  num. . Quo tam aperto aequalis scriptoris testimonio evertitur assertum Wilhelmi Malmesburiensis monachi libr. I de Reg. Angl. cap. , scribentis, in monasterio Cormaricensi fuisse sepultum. Ultro etiam corruit error Broweri libr. I Antiquitatum Fuldensium cap.  asserentis sepultum iacere in celebri monasterio Hersfeldensi. Errandi occasionem Browero praebuit rude quoddam epitaphium Albini cuiusdam, quod nuper in ecclesia Hersfeldensi exstabat, et quod D. Quercetanus postea Vitae beati Alcuini subdidit. Verum epitaphium illud non ad Alcuinum nostrum, sed ad Albinum seu Albuinum abs dubio monachum Hersfeldensem pertinet, de quo in chronico Hersfeldensi ad annum  haec leguntur: Eidem vero Brunoni in Nienburg Alwinus in philosophica arte eruditissimus Hersfeldiae praepositus, qui fuit antea scholae magister famosissimus, successit. Postea vero fieri potuit, inquit D. Mab. Elog. num. , ut cum monachi Hersfeldenses a maioribus accepissent in ecclesia sua sepultum esse Albuinum, errore nominis putaverint esse Albinum magnum seu Alcuinum, de quo deinde rude illud epitaphium composuerunt. Immerito igitur Hermannus Kirchnerus Orat. vol. II, pag. , edit. Marburgensis anno  doctoribus patriae suae Hersfeldiae annumerat Alcuinum nostrum, ex eodem fortassis epitaphio deceptus. Verum ac genuinum beati Alcuini epitaphium quod ipse vivens dictaverat, in aerea lamina scriptum ac prope sepulcrum ipsius parieti infixum fuit; quod Vitae scriptor ad finem addidit, ubi etiam a nobis editum reperiendum est. CXLIV. Annus aetatis, qua beatus Alcuinus obiit determinari haud potest, quod de anno eius obitus quidem constet, nullibi vero notatus reperiatur annus nativitatis eiusdem. Communis opinio est, ipsum natum fuisse circa annum Incarnationis , prout iam superius cap. , num. , notavimus. Ex qua opinione consequitur quod attigerit annum vitae septuagesimum. Totum vero vitae suae cursum quibus operibus compleverit, Vitae illius scriptor paucis, quae tamen in compendio multa complectuntur, his verbis describit cap. , num. : Otiositatem omnibus modis fugiebat: nam aut legebat, aut scribebat, aut discipulos erudiebat, aut orationi vacabat et psalmorum decantationi, inevitabilibus tantummodo corporis indulgens necessitatibus, etc. Cuius narrationis veritas luculentius ex ipsis eius scriptis patet, quae virum sane produnt laboribus variis assidue occupatum, et omnia momenta temporis in erudiendis veritatibus, in communicandis scientiis, in dandis consiliis, in instruendis summae et infimae conditionis hominibus, in doctrinis ecclesiasticis ac moralibus ad episcopos, ad sacerdotes, ad monachos, ad comites ac iudices dirigendis, adhibentem. Hinc mirum non est quod post obitum suum sanctitatis fama ubique inclaruerit, cuius testes habemus eius temporis gravissimos. Rhabanus Maurus huius sui magistri nomen sacris fastis intulit XIV Kal. Iunii. tom. VI, Op. pag. , his verbis: Depositio domini Alcwini. Et in epistola commentariis Regum praefixa tom. III Oper. pag.  illum beatae memoriae magistrum appellat. Hincmarus Rhemensis episcopus in opusculo De non trina Deitate, tom. I Op. cap. , pag. , et cap. , pag. , sanctum et venerandum Alcuinum; et in fine epistolae ad Carolum Calvum Libro de Praedestinatione praefixa virum religiosum et doctum nominat, eumque inter illos Patres Ecclesiae recenset, quorum fidem et doctrinam apostolica sedes Romana non solum benignissime acceptavit, verum et multis laudibus extulit. Ardo Smaragdus in Libr. de Vita sancti Benedicti Anianensis num. , apud Mab.: Alcoinum sapientia praeclarum, sanctitatis merito venerabilem dicit. Annalista Fuldensis ad an.  illum hoc elogio commendat: His temporibus Alcuinus, cognomento Albinus, sanctitate et doctrina clarus habetur, Apud Bouquet tom. V, pag. . Denique in brevi chronico Turonico sanctus appellatur; ita enim ibi legitur: Anno  sanctus Alcoinus obiit. Apud Mab. in Elogio, num. . His testimoniis concordant Elogia scriptorum recentiorum, Mabillonii, Henschenii, et aliorum, qui omnes Alcuinum Beatum praedicant: quae quidem testimonia tot gravium scriptorum fide dignissima sunt; testimonium vero ipsius Dei maius est quod ex miraculis habetur, quae Deus per beatum Alcuinum in confirmationem eius fidei et pietatis tam in vita quam post mortem illius patrare voluit, quae Vitae scriptor ex illorum narratione recenset, qui de visu testari potuerunt. Nusquam tamen, quod sciam, inquit D. Mabillonius loc. cit., Alcuini diem festum coluit Ecclesia, ne quidem Turonensis, quae de eius sanctitate experimentum habuit et exuvias vitae mortalis custodit. CXLV. Fortassis vero illud in Vita Alcuini alias irreprehensibili male accipiendum est, ut pote legibus Ecclesiae et monasticae humilitati adversum, quod plures in Gallia abbatias, nempe Turonensem cum cella Cormaricensi, Ferrariensem cum cella sancti Iodoci, ac Trecensem sancti Lupi simul tenuerit. Verumtamen, quamvis exemplum istud eiusmodi sit ut nemo facile illud imitari velit aut debeat, nihilominus haec beneficiorum pluralitas ab omni culpa vacasse dicendum est. Is siquidem plures illas abbatias nec ex ambitione quaesivit, nec ex avaritia tenuit, sed praeter suam voluntatem a rege Carolo ipsi pene obtrusas obtinuit: qui idem liberalissimus ac boni publici studiosissimus rex abbatias illas non in alium finem Alcuino commendare voluit quam ut is monachos ad laxiorem vitam prolapsos emendaret, redditusque omnes impenderet in usum fratrum, in eruditionis illorum profectum, in hospitum ac peregrinorum subsidium, ac in itinerum, quae frequenter nunc ad aulam, nunc in Angliam, etc., facienda erant, sumptus. Quam enim ipsius Alcuini animus a cupiditate divitiarum ac a remuneratione laborum suorum alienus fuerit, ex illo responso intelligi potest, quod teste Vitae eius scriptore cap. , num. , regi ipsum amplis muneribus ad se pertrahere conanti, dedit in haec verba: Domine mi rex, tuae non dispono voluntati renuere... libenter etiam paterna in regione mea non modica haereditate ditatus, hac spreta, hic pauper stare delector. Et quis illius sensus sit de divitiis et paupertate manifestat in psal. CXXXI, v. , tom. I, pag. , his verbis: Pauperes Christi sunt qui non amant hoc saeculum, sive habeant divitias, sive non habeant: aliquibus enim datae sunt divitiae ad dispensandum egenis, non autem datae sunt illis ad possidendum; neque spem in illis debent ponere, nec satietatem in illis habere, sed in nomine Christi confidere, et in iustitia et in charitate Dei et proximi: haec est saturitas sanctorum, non saeculi divitiae. Eadae quoque presbytero in epist. , quantum ipse a cupiditate divitiarum abfuerit, et quam aegre ferat quod a statu quieto paupertatis quem professus olim fuerat in voraginem divitiarum fuisset deiectus, significat, illumque rogat ut se orationibus suae devotionis ad eumdem paupertatis gradum, in quo ipse Eada, quem monachum inde fuisse satis intelligitur, consistit, reducat: Tu, inquit, tenes in manibus quod nos olim tenere cogitavimus: sed fluctus huius saeculi nostram naviculam procellosis ventis in voraginem divitiarum rapuerunt..... tranquilla est paupertas; quae si humilitatis gubernaculo et charitatis velo regatur, flante sancto Spiritu ad aeternae beatitudinis portum perveniet. CXLVI. Elipantus episcopus Toletanus in Alcuino praeter multitudinem divitiarum, numerositatem quoque servorum, quorum viginti millia Alcuinum habere dixit, reprehendendam esse censuit tom. I, pag. , num. , huius edit. Enimvero ignoravit vel calumniandi studio dissimulavit Elipantus quod servi illi, si tantus tamen illorum numerus fuit, non fuerint famuli ipsius servitio destinati, sed servi ad terras ecclesiarum et monasteriorum quibus praeerat colendas mancipati. Hinc in epistola ad Laidradum eiusque socios, libris adversus Elipantum praefixa protestatur nunquam se aliquem hominem ad suum servitium comparasse, sed magis, inquit, devota charitate omnibus Christi Dei mei famulis servire desidero. Quamvis ergo pluralitas beneficiorum aut abbatiarum regulariter legibus ecclesiasticis reprobetur, si nempe ambitione quaeratur, aut avaritia teneatur, culpa tamen vacat, si inde maior utilitas ex personae promovendae dignitate et merito in ecclesias redundare posse prudenter et ipso curatorum ecclesiae iudicio existimetur. Ea certe fuit tempore Caroli Magni monasteriorum in regno illius conditio, ut plura illorum salubrius ab uno tam sancto ac sapiente abbate regerentur, quam singula a singulis pietate ac doctrina imparibus. Iniquus ergo in Alcuinum est D. Basnagius, quando in historicis suis observationibus circa Felicianam haeresin et Etherii atquae Beati libros, tom. II Thes. Monum. Canisii pag. , calumniam Elipanti in Alcuinum probat his verbis: Tandem Alcuinum servorum numero viginti millium et divitiarum abundantia, quae monachum saeculo renuntiantem non decent, tanquam inflatum merito traducit Elipantus. Ita cum corvis crocitat Basnagius, quem etiam non in Alcuinum tantum, verum et in alios scriptores, Felicis et Elipanti adversarios, iniquum merito reprehendit D. Madrisius Operum sancti Paulini pag.  seqq. in animadversione singulari in Basnagii observationes historicas circa Felicianam haeresin et Etherii atque Beati libros. CAPUT XIV. Beati Alcuini eruditio et doctrina.  CXLVII. Neminem nostris etiam temporibus fore existimamus, qui beato Alcuino, cuius hactenus vitam modulo nostro descripsimus, et cuius nunc opera quae post primam editionem reperire potuimus, vulgamus, eruditionis laudem dubiam reddere, aut in controversiam trahere velit aut possit: imo nec quisquam futurus est, qui non censeat illum omnibus aevi illius viris illustribus, qui aliqua doctrinae fama claruerunt, fuisse superiorem. Testimonia multiplicia postea producenda, eorum qui eidem convixerunt, eorum qui prope ipsum secuti sunt, et eorum demum, qui ad nostra usque tempora illius inter viros illustres ac ecclesiasticos scriptores mentionem fecerunt, abunde docent, quam magna semper fuerit de eius vastissima eruditione et illibata fidei ac morum doctrina existimatio, et quod plus est, ipsa illius opera et varii argumenti lucubrationes, quibus Ecclesiam et litterariam rempublicam locupletavit, apertissime comprobant, nullam pene artem vel scientiam, si solam medicam excipias, esse quam non docuerit, quam non scriptis suis tractaverit, et pro suo aevique sui genio illustrare, felici prorsus conatu, studuerit, Grammaticus, rhetor, poeta, philosophus, theologus, imo etiam, quod nonnulli inficiantur, iurisperitus. Exstant enimvero, secus ac D. Mabillonius praefat. ad saec. IV Bened., part. I, num. , sentiebat, quaedam illius etiam de legum iurisque scientia monumenta, ad quae pertinere credimus tum Dialogum de Rhetorica, in quo cum Carolo Augusto suo discipulo de plurimis Romani iuris argumentis disserit, tum quaedam capitularia iuris Francorum, in quorum collectione idem legislator sapientissimus opera quoque Alcuini usus est, prout testatur Benedictus Levita in praefat. ad libr. V Capitularium tom. I, edit. Baluzii, pag. . CXLVIII. Linguam Latinam magister iste optime calluit, quamvis nonnunquam a regulis artis grammaticae deflectere videatur, cuius tamen defectus causam ipse prodit in epist.  ad Davidem suum scribens: Quod vero in litteris vel distinctionibus non tam scholastice currit quam ordo et regula artis grammaticae postulat, hoc saepius velocitas animi efficere solet, dum legentis intentio oculorum praecurrere festinat officium. Nec ego capitis dolore fatigatus examinare possum, quae subito casu ex ore dictantis evolant. In Graeca etiam lingua Alcuinum non modice versatum, nec in Hebraica omnino hospitem fuisse, non est cur dubitemus. De Graeca quidem eius eruditione testimonium praebet epist.   ad Homerum, ubi quasdam linguae Graecae particulas prorsus critice expendit; de peritia vero linguae Hebraicae nihil plane superest, ex quo intelligi possit quantum in illa profecerit. Quae enim in Alcuini favorem ab aliquibus citantur ex quaestionibus et responsionibus in Genesin, aut ex Commentario in Ecclesiasten, aut ex Interpretationibus nominum Hebraicorum progenitorum Christi, non e penu Alcuini veniunt, sed ex D. Hieronymo pene integre descripta sunt; quod etiam animadvertit eruditissimus Vallarsius Veronensis in praefatione ad tom. IX Operum S. Hieron. editionis novissimae anni , ac propterea idem vir doctissimus improbat nuperi cuiusdam Alcuini laudatoris Hodyi opinionem, asserentis quod beatus Alcuinus in corrigendis sacrae Scripturae exemplaribus originalium quoque linguarum Hebraicae et Graecae peritiam adhibuerit; minime enim, ait ibidem D. Vallarsius, Alcuinus hoc sibi negotium dedit; sed neque sibi ea mens fuit, ut originales textus consuleret... Tota fuit eius industria in conquirendis undequaque Hieronymianae versionis codicibus, iisque sedulo inter se conferendis, ut quae probanda sibi esset lectio, ex eorum fide qui melioris emendationis et notae viderentur decerneret. Haec quamvis ita sint, nihilominus vero simillimum est Alcuinum eruditionis cuiusvis semper cupidissimum, id omne discere voluisse, cuius discendi in patria sua Anglia ipsi occasio fuit. Certe sacrarum linguarum studium ibi diu et ad Alcuini usque tempora floruisse testem habemus omni exceptione maiorem Ven. Bedam, qui lib. IV Hist. Gentis Angl. cap.  testatur, suo tempore ex discipulis Theodori episcopi et Adriani abbatis superfuisse, qui Latinam Graecamque linguam aeque ut propriam in qua nati sunt, norint. Sacrarum pariter linguarum studium in schola Eboracensi floruisse ex apparatu librorum ibi custoditorum innotescit, quem his versibus describit Alcuinus in poemate de Pontif. Eccles. Eborac. Illic invenies veterum vestigia Patrum: Quidquid habet pro se Latio Romanus in orbe, Graecia vel quidquid transmisit clara Latinis: Hebraicus vel quod populus bibit imbre superno, Africa lucifluo vel quidquid lumine sparsit. Has ergo linguas calluit ipse Ven. Beda, calluere illius discipuli, calluere beati Alcuini magistri; quidni et ipse illorum discipulus tam industrius eas calluit: quod ipsum ex testimonio Iosephi sui discipuli colligitur, cui praecepit, ut in contrahendis in compendium beati Hieronymi Commentariis in Isaiam Hebraicae veritatis tramitem sequeretur, uti diximus supra num. . Consentiunt de hac re plerique scriptores Angliae, praeprimis Ioannes Balaeus, qui auctoritate Annalium gymnasii Cantabrigiensis nixus dicit, Alcuinum Latine, Graece et Hebraice peritum fuisse; quod nec Magdeburgenses diffitentur, cum Cent. VIII, col. , aiunt Alcuinum Latinae, Graecae et Hebraicae linguae sibi comparasse notitiam. CXLIX. De stylo quo beatus Alcuinus in tam multis variisque suis opusculis usus est, difficile accidit aequum ferre iudicium; non enim omnium de scriptoris cuiusdam stylo eadem semper est opinio: et haec difficultas crescit quando antiqui alicuius auctoris scripta ex vetustis exemplaribus apogryphis, frequenter mendosissime exaratis, eruere oportet, quorum autographa pene omnia periere. Menda namque et lacunae quae in illis reperiuntur, stylum mutant, atque obscurum nonnunquam, difficilem et minus fluidum reddunt. Stylus pariter eiusdem auctoris nonnunquam mutatur secundum materiarum quae tractantur diversitatem. Hinc apud Alcuinum stylum alium notabis in epistolis; alium in tractatibus theologicis, dogmaticis, polemicis; alium in philosophicis: quae diversitas ex eo etiam profluit, quod ipse illorum scriptorum stylo sese accommodet, quorum usus est luminibus, nunc Hieronymi, nunc Augustini, nunc Gregorii Magni, nunc Bedae, nunc aliorum. De stylo igitur proprio illius iudicium maxime ferendum esse censeo ex epistolis, ex libris adversus Felicem et Elipantum, et ex poematicis. In epistolis, iis saltem quas emendatas et integras habemus, nescio quid in stylo sit reprehendendum. Adversus Felicem et Elipantum utitur stylo modesto, gravi et ad confutandos et corrigendos adversarios apto. Poemata plura, quibus nempe maior diligentia adhibita fuit, ut illud de Pontificibus Eboracensibus, de rerum humanarum vicissitudine, de studiis in aula regis, de Luscinia, de Cuculo etc., non destituuntur ingenio, sapore et quibusdam igniculis poeticis. Neque tamen stylum istorum carminum, epistolarum, et reliquorum scriptorum cum stylo Ciceronis, Virgilii, etc., aut cum illo quo inclaruere Augustinus, Hieronymus, Ambrosius, etc., aequiparandum esse praetendimus. Illud certum habemus Alcuini stylum meliorem esse, quam a quoquam aevi sui plurimum adhuc obscuri scriptore praetendi possit; et aeque bonum quam stylum multorum scriptorum Latinorum nostrae aetatis, in qua Latinam linguam multis in scholis cum maximo, nisi medela afferatur, rei litterariae damno negligi ac contemni dolemus. Verum de hac re, sicut etiam de Alcuini eruditione litteraria in rebus grammaticis, philosophicis, mathematicis, etc., eruditi ipsimet iudicent ex ipsis hisce operibus ante illorum oculos positis. Eruditorum quoque attentioni et legentium cognitioni maximam partem doctrinas illas fidei ac morum, quas beatus Alcuinus ipse mente tenuit et suis discipulis tenendas commendavit, relinquimus, ne in singulis recensendis nimium prolixi simus; praecipuas nihilominus illarum per distinctos paragraphos commemorare iuvat, ex quibus intelligi possit, quae illis temporibus cura, quod systema religionis, quanta puritas et integritas moralis disciplinae fuerit. § I. De Canone sacrae Scripturae.  CL. Integrum sacrorum Librorum Canonem, quem in poemate  describit, tantae auctoritatis esse iudicat, De quibus et nulli iam dubitare licet; ob rationem, quam mox subiicit his versibus: His etenim libris vere est coelestis origo    Hos quia dictavit Spiritus ipse Dei. Monendum vero hic lectorem censuimus, ultimos versiculos in cod. Vendobonensi integrum carmen claudentes, in cod. ms. pene coaevo, serius in bibliotheca collegii sancti Pauli Ratisbonensis detecto, subiunctos haberi primae parti eiusdem carminis, ubi post versum: Ad laudem Christi propriamque in secla salutem, ita sonant: Codicibus sacris hostili clade perustis    Ezra Deo fervens hoc reparavit opus. D. Lambecius, a quo hoc carmen mutuavimus, loco Ezra Deo legit Et Rado, facili in lectione veteris scripturae errore, accipiendo nimirum Ez pro Et, et in ultima syllaba do negligendo virgulam illi superinductam, quae indicat loco do legendum esse Deo. Hunc neglectum in Lambecio iam notavit cl. Gentilottus in Analectis Vendobonensibus D. Kollarii tom. I, pag. , quamvis et ipse vir praeclarus deceptus sit, existimans virgulam illam denotare litteram n, et loco Rado legendum esse Radon. Verum nos minime dubitamus in codice Vendobonensi aeque ac in illo collegii sancti Pauli Ratisb. legendum esse non: Et Rado, sed: Ezra Deo. Ezra vero Esdras est, prout patet ex illo huius carminis versu: Hinc Ezrae, Nemiae, Iudith, Esterque libellus. Enimvero Esdram sacros Libros in captivitate Babylonica olim combustos vel deperditos reparasse a multis creditum est, quam controversiam erudite discussit D. Calmetus in dissert. Commentario in Libros Esdrae praefixa. Hinc ergo suam verisimilitudinem amittit communis quae hucusque invaluit opinio, quod Rado abbas Vedastinus sacrum Codicem opera beati Alcuini pro suo monasterio reparari fecerit; cuius operis etiam Alcuinus nec in epistola  ad monachos Vedastinos ullam mentionem facit, etsi ibidem titulos ecclesiarum et altarium a se dictatos; missas et homiliam in honorem sancti Vedasti a se pro monachorum Vedastinorum usu compositas commemoret; et in carm. , in quo omnia ornamenta ac munera a Radone in ecclesiam et monasterium sancti Vedasti collata recenset, de sacro Codice illius rogatu reparato omnino silet. Credam ergo Alcuinum carmen illud addidisse sacro Codici iussu Caroli Magni a se emendato, et in bibliotheca Vindobonensi, Lambecio iudice, adhuc superstiti. Corrigenda ergo est nota quam, nondum viso codice sancti Pauli, dedimus ad idem carmen , ad v. Rado. CLI. In priori praedicti carminis parte omittitur Liber Tobiae, nisi desit ibi versus, scriptoris fortasse incuria intermissus; in altera siquidem parte, quae in utroque ms. absque novo titulo priori iungitur, idem quoque Liber habetur. Libri Apocalysis auctorem Alcuinus credit Ioannem, qui Evangelium scripsit, et super pectus Domini in Coena recubuit. Librum Ecclesiastici refert inter Scripturas divinitus inspiratas, cap.  de Virtutibus ad Guidonem comitem; et ibidem cap.  eumdem laudat tanquam Scripturam sanctam; quamvis lib. I adversus Elipantum n.  respondens argumento ex cap. XXXVI, , Eccli. adducto subdubitare videatur, num liber ille propheticis sive sacris debeat accenseri, ob auctoritatem sanctorum Hieronymi et Isidori, qui illum apocryphis annumerant. Vide tamen quae ad illum locum loco citato notavimus. § II. De Trinitate et Incarnatione.  CLII. Sicut beatus Alcuinus in Canone librorum sanctae Scripturae, ita et in reliquis fidei dogmatibus semper sanctorum Patrum et primaevae Ecclesiae doctrinam pro norma habuit, a qua praeprimis circa mysteria Trinitatis et Incarnationis nullis haereticorum aut philosophorum subtilitatibus ac ratiociniis averti potuit; sed potius dogmata illa semper in Ecclesia recepta suis discipulis in libris de Trinitate suaviter instillavit; et in libris adversus Felicem et Elipantum fortiter defendit, aperte professus, Patrem et Filium et Spiritum sanctum unum esse Deum, unius substantiae, unius essentiae, unius potestatis: Patrem profitetur a se ipso, Filium a Patre genitum, Spiritum sanctum a Patre et Filio aequaliter procedentem. Lib. I de Trin. Christum simul verum esse Deum et verum hominem in unitate personae. Ibid. lib. III, cap. ; et lib I. adv. Elipant. num. . Beatam virginem veram esse Dei genitricem. Ibid. et lib. VI adv. Felicem num. . Verum de his plura prolixius huc referre nolim, cum eius doctrinae de hisce mysteriis copiose prostent in citatis libris de Trinitate et adversus praedictos auctores Adoptianismi. § III. De gratia et libero arbitrio.  CLIII. Libertatem arbitrii simul ac necessitatem gratiae beatus Alcuinus variis in locis docet et propugnat. Sic lib. II de Trinit. cap. : Si, inquit, non est Dei gratia, quomodo salvatur mundus; et si non est liberum arbitrium, quomodo iudicabitur mundus? Sine divinae gratiae adiutorio, ait ibidem, liberum arbitrium nec converti potest ad Deum, nec proficere in Deo. Pro gratiis praeveniente et subsequente in epist.  ita orat: Da velle et perficere; da ut misericordia tua praeveniat nos ad incipiendum, et subsequatur ad perficiendum. De gratia comitante et perseverantiae in epist.  (nunc ) ita scribit: In peccatis nascimur, sed gratia renascimur, quae nos in bono opere currentes comitetur, et usque ad finem perseverare faciat. Demum in cap. , v. , Comment. in Eccle., Pelagianam sectam illis verbis Apostoli Rom. IX, , Non est volentis, neque currentis, sed Dei miserentis, destrui ait, quia, inquit, sine gratia Dei nec voluntas bona erit in homine, neque cursus boni operis sine Deo fieri valet. § IV. De baptismo et confirmatione.  CLIV. De baptismo lib. II adv. Felicem, num. , docet neminem in baptismate Ioannis adoptionem filiorum Dei aut remissionem peccatorum accipere potuisse. Et libr. II in Ioann. cap.  baptizatum ab haeretico, schismatico aut quovis facinoroso in confessione sanctae Trinitatis rebaptizari non debere. In epistola de caeremoniis baptismi et in epist  ritus baptismatis et confirmationis secundum Ecclesiae usum et sanctorum Patrum doctrinam describit. In epist. eadem ad Lugdunenses, et in  ad Paulinum Hispanos quosdam reprehendit, qui contra universalem, inquit, Ecclesiae consuetudinem affirmant, sub invocatione Trinitatis unam esse mersionem in baptismate agendam. Alios quoque in eadem epist. ad Paulinum erroris arguit, qui trinam volentes facere mersionem, in unaquaque mersione invocationem Trinitatis repetunt, tres personas ter nominando: Quid opus est, inquit, tertio replicare, quod semel dictum sufficit? Necessitatem trinae mersionis in cit. epist. ad Lugdunenses probat auctoritate sancti Leonis papae, sancti Hieronymi et sancti Ambrosii: de epistola vero sancti Gregorii Magni ad Leandrum episcopum Hispalensem, quae illi obiiciebatur, dubius haesit, an illius sit, an ab aliquo illius sectae auctore sub eius nomine scripta sit, quia, inquit, illam in epistolari suo libro, qui de Roma nobis allatus est, non invenimus. Condonandum ergo est Alcuino quod severius iudicium tulerit adversus illos Hispanos, unius mersionis assertores. Maximus namque osor omnis in Ecclesia novitatis insistebat consuetudini, quae suo tempore in Ecclesia Romana, in ecclesiis Angliae, Galliae ac Italiae vigebat, simulque doctrinae sanctorum Patrum, quos allegabat, et quibus annumerari possunt Tertulianus Libr. adversus Praxeam et de corona militis; sanctus Cyrillus Hieros. Catechesi II; sanctus Basilius de Spiritu sancto cap.  et alii apud Martene de antiq. Eccles. Ritibus tom. I, pag. , num. ; ac demum Paulinus Aquileiensis in dictatu, quem pridem a nobis in bibliotheca Salisburgensi detectum D. Mansi novae Conciliorum editioni inseruit tom. XIII, pag. . Haec controversia post Alcuinum aliquandiu duravit, quae deinde in concilio Wormatiensi anni  terminata est, ubi can.  decernitur, utrumque rectum, utrumque irreprehensibile in sancta Dei Ecclesia habendum esse, unicam scilicet et trinam mersionem. CLV. Basnagius tom. II Thesauri Monumentorum Canisii pag.  in not. in epist. ad Lugdunenses, ubi Alcuinus scribit tres noctes tresque dies, quibus Ionas fuit in ventre ceti et Christus in corde terrae, synecdotice posse tres mersiones et tres elevationes in baptismo designare, ipsum hac crisi ferit: Alcuinus, inquit, numeris inhiabat, et inde pueriliter mysteria voluit ad fatuitatem usque elicere. Non attendit, opinor, Basnagius per acrem hanc censuram simul peti Patres antiquiores, qui certe pueri non erant, et nominatim sanctissimum ac celeberrimum pontificem Leonem huius nominis primum, eodem modo verba D. Pauli Rom. VI, , interpretantem, cuius auctoritate nixus Alcuinus, verba illius ex epist.  ad episcopos Siciliae ibi adducit, quae ita sonant: Sepulturam triduanam imitatur trina demersio, et ab aquis elevatio resurgentis instar est de sepulcro. Quid in hac interpretatione puerile sit, et an non magis puerilis sit Basnagii censura adversus veteres Ecclesiae doctores, iudicent aequi rerum aestimatores. § V. De confessione peccatorum.  CLVI. Baptismo poenitentiam comparat Alcuinus, hancque vocat secundum in Ecclesia baptisma quo per confessionem humilem sacerdotibus factam abluimur a peccatis post primum baptisma perpetratis. Nonne, inquit in epist.  ad monachos Gothiae, in sacro baptismate sacerdotibus Christi nostrae fidei confessionem dare debemus, et sic sacerdotali ministerio, divina operante gratia, ab omnibus ablui peccatis? Cur etiam in secundo poenitentiae baptismate per confessionem humilitatis nostrae, ab omnibus post primum baptisma peractis, eadem divina miserante gratia, sacerdotali similiter auxilio non debemus absolvi peccatis? Et in epist.  ad Aquilam, animarum pastoribus inculcat, ut hortentur fideles ad confessionis puritatem et poenitentiae compunctionem, quia, inquit, hoc secundum baptisma est in Ecclesia, ut qui post primum erraverit in aliquo delicto, in hoc secundo corrigatur. Porro in citata epist. ad Gothos pravam quae in illa provincia inoleverat consuetudinem reprehendit et confutat, quod laici peccata sua sacerdotibus confiteri nollent, existimantes sufficere illa in occulto Deo confiteri. Necessitatem ergo confessionis sacerdotibus faciendae probat o quod Christus sacerdotibus dederit potestatem ligandi et solvendi: quid solvit, inquit, sacerdotalis potestas, si vincula non considerat ligati? o Idem probat exemplo leprosorum, quos sanandos Dominus ad sacerdotes misit; et o exemplo Lazari, quem solvi per discipulos iussit: nunquid, inquit, non fasciamenta mortui eodem verbo solvere poterat, quo mortuum vitae redditum de sepulcro prodire iussit? o Exemplo Davidis qui coram Nathan propheta de peccato suo semet accusavit: Homini, inquit, patefecit vulnus suum, et a Deo mox remedium accepit. Idipsum probat ex Sacramentario Ecclesiae, inquiens: Si peccata sacerdotibus non sunt prodenda, quare in Sacramentario reconciliationis orationes scriptae sunt? Quomodo sacerdos reconciliat, quem peccare non novit? Demum vero confessionem asserit in iis, qui gravioribus peccatis vel consensu vel opere vel prava consuetudine se obnoxios fecerunt (quos tribus mortuis a Christo resuscitatis comparat), necessariam esse praeparationem ad digne communicandum de corpore et sanguine Iesu Christi: Haec, inquit, cogitate, charissimi fratres, et in qualicunque harum trium mortium genere si quis iaceat, citius ad confessionis probatissima medicamenta confugiat... ut non ad iudicium damnationis, sed ad salutem sanctificationis communicet corpore et sanguine Domini nostri Iesu Christi. Similia documenta de necessitate et utilitate confessionis peccatorum facienda sacerdotibus tradit beatus Alcuinus fratribus Turonensibus tom. II, pag. . Et in epistola  Flavium Damoetam ad pugnandum cum hoste iter molientem hortatur, ut prius peccata sua confessione expiet, laudato priscis militibus more, inquit Canisius, cuius verba retulimus in notis ad epistolam citatam. § VI. De eucharistia.  CLVII. Quae mens ac sententia beati Alcuini fuerit de mysterio eucharistiae et dogmate transsubstantiationis, ex pluribus illius epistolis, nempe , , et  innotescit: praeprimis vero illam pandit in epist.  Paulinum rogans his verbis: Ne quaeso obliviscaris in tuis sanctis orationibus nomen amici tui Albini, sed in aliquo memoriae gazophylacio reconde illud, et profer eo tempore opportuno, quo panem et vinum in substantiam corporis et sanguinis Christi consecraveris. Quo sane testimonio nullum pro dogmate transsubstantiationis eo tempore credito illustrius dari potuit. Haec nostra, haec maiorum nostrorum fides (quae observatio in illa verba est doctissimi D. Mabillonii Libr. de Liturgia Gallicana pag. , edit. Paris. anni ) quam utinam fratres nostri aversi iam tandem vel sero agnoscant, neque nos amplius provocent ad fictitiam illam novationem, quam Paschasio Radberto auctore saec. IX contigisse criminantur. Unius Alcuini auctoritas tam clara et manifesta hanc controversiam dirimere deberet... et qui tam perspicuis verbis detrahit fidem, is non veritatis sed contentionis, sed erroris, sed schismatis amator est. Hanc Alcuini mentem corrumpere nisus est D. Basnage tom. II Hist. Eccles. libr. V, pag.  seqq. quem refutavimus animadversione in censuras illius adversus disquisitionem D. Mabillonii de auctore Libelli Confessionis fidei tom. II, pag. . CLVIII. Fuit tunc temporis in Hispania quorumdam opinio, salem esse in sacrificium, hoc est, in materiam panis eucharistici mittendum, seu miscendum, quod improbat beatus Alcuinus in epist.   contestatus, quod illam consuetudinem nec universalis observat Ecclesia, nec Romana custodit auctoritas. Tria sunt, inquit, in sacrificio offerenda, panis, aqua et vinum... et panis, qui in corpus Christi consecratur, absque fermento ullius alterius infectionis debet esse mundissimus, et aqua absque omni sorde purissima; et vinum absque omni commixtione alterius liquoris, nisi aquae, purgatissimum. Ex aqua et farina panis fit, qui consecratur in corpus Christi: aqua et vinum in sanguinem consecrabitur Christi. Ex quibus verbis evidentissime demonstratur usum panis azymi in eucharistia tempore Alcuini, atque adeo ante Photii discidium, pene universalem fuisse, non in Britannia tantum, in qua ipse natus est, et in Gallia ubi diu moratus, verum etiam in Romana et tota occidentali Ecclesia; quod erudite, more suo, ostendit D. Mabill. in Dissert. de Azymo et Fermentato cap.  tom. I des ouvrages posthumes pag. . CLIX. Ad hunc locum Alcuini mox a nobis descriptum D. Basnage hanc notam addit: Hispanos theologos, ait, non fuisse tunc temporis transsubstantiatores facile probaretur, si ex sale mixto pani ducere liceret nobis argumentum. Mirum! cur argumentum ducere non liceat, quo rei cuiusdam veritas facile probari posset? Ex sale pani mixto facile probaretur, si Basnagium recte intelligimus, theologos Hispanos tunc transsubstantiatores non fuisse; verumtamen eo argumento uti illi non licebat. Quid vero prohibebat? Nempe viro docto satis ex aliis fortioribus documentis ac testimoniis notum erat, Hispanos theologos tunc, et antiquioribus temporibus transsubstantiatores fuisse, quibus levissimum argumentum ex quorumdam consuetudine, salem in sacrificium mittendi, opponere non licuit; sicut nec ex usu panis fermentati argumentari licet, Graecos non esse transsubstantiatores. Sapientius ergo vir doctus hanc notam suppressisset. § VII. De sanctorum intercessione, purgatorio et oratione pro mortuis.  CLX. Ad dogmata fidei catholicae etiam pertinent doctrinae beati Alcuini de sanctorum intercessione, de purgatorio et de oratione pro mortuis. Longum esset omnia illa loca hic describere, in quibus mens beati Alcuini de sanctorum, quos Ecclesia tanquam beatos Dei visione in coelo gaudentes colit, invocatione et intercessione declaratur. Duo saltem testimonia huc referre sufficiat; unum, quo aliis fiduciam erga sanctorum preces inspirat; alterum ex quo propria ipsius in illorum intercessione fiducia apparet. Ad fratres Turonenses in epist.   scribit: O felix familia tali gaudens pastore... Habetis enim Dei gratiam auxiliantem vobis, et magnum intercessorem, sanctum scilicet Martinum, deprecantem pro vobis: quia in cuius servitio quotidie statis in domo sua, illum habetis in coelis omni hora suffragatorem. Pro semetipso ita ad sanctum Willibrordum precatur, tom. II, pag. : O beatissime Christi sacerdos! ne nos derelinquas laborantes in terris; sed precibus tuis de coelis adiuvare non cesses. Vita tua apud homines semper probata fuit pro Deo: sint preces tuae apud Deum semper intentae pro hominibus... O felix anima, quae saeculi labores dereliquisti, et coelestem cum multiplicis sudoris tui fructu requiem intrasti... Credimus te in praesentia Domini Dei tui omnia posse impetrare, quae poscis, etc. Ex quibus simul patet, beatum Alcuinum minime dubitasse quin sancti homines ante diem extremi iudicii in coelis Dei praesentia et visione fruantur: imo in epist.  contrariam foventes opinionem reprehendit tanquam vulnerantes sanctae et catholicae Ecclesiae unitatem ac universalis fidei veritatem. CLXI. De igne purgatorio quorumdam iustorum ita scribit lib. III de fide Trinitatis cap. : Sunt quidam iusti minutis quibusdam peccatis obnoxii, qui aedificaverunt supra fundamentum, quod Christus est, fenum, ligna, stipulas, quae illius ignis ardore purgantur; a quibus mundati aeternae felicitatis digni efficientur gloria. Hunc ignem Alcuinus depingit in carmine de Pont. Eborac. vers. , et vers.  seqq. His porro animabus prodesse vivorum suffragia docet in epist.  ad Aedilbertum episcopum Hagulstaldensem his verbis: Suffragia viventium prosunt morientibus vel ad veniam peccatorum vel ad maioris gloriae augmentum. Et in epist.  ad Edilthrudam scribit: Si duo sunt amici, felicior est mors praecedentis, quam subsequentis; habet enim, qui fraterno amore pro se quotidie intercedat, et lacrymis lavat pristinae errores vitae. Nec dubites prodesse piae sollicitudinis curam, quam pro anima illius geris. Tibi proficit et illi: tibi itaque quia in fide facis et dilectione; illi ut vel poena levigetur, vel beatitudo augeatur. § VIII. De Ecclesia.  CLXII. Ne longiores simus in recensendis beati Alcuini doctrinis circa dogmata fidei, id unum adhuc commemorare sufficiat, doctorem hunc, quo Ecclesia occidentalis illius aetatis maiorem vix celebriorem certe non habuit, constanter Ecclesiae catholicae ac Romanae auctoritati adhaesisse, atque ad hanc sequendam suos discipulos, et omnes alios quos proprio suo iudicio privataeque scientiae ac spiritui nimium tribuere noverat, adhortatum fuisse. Adrianum I Romanum pontificem, sancti Petri vicarium et mirificae illius potestatis ligandi atque solvendi haeredem agnoscit in epist. . Leonem III vocat pontificem a Deo electum, vicarium apostolorum, haeredem Patrum, Ecclesiae principem, unius immaculatae columbae nutritorem epist. . In epist.  ad fratres Lugdunenses scribit: Nemo catholicus contra Ecclesiae auctoritatem certare audeat: et ne schismaticus inveniatur et non catholicus, sequatur probatissimam sanctae Romanae Ecclesiae auctoritatem, ut unde catholicae fidei initia accipimus, inde exemplaria salutis nostrae semper habeamus; ne membra a capite separentur suo: ne claviger regni coelestis abiiciat, quos a suis deviasse intelligit doctrinis. Ac propterea lib. I adversus Felicem, num. , Ecclesiam Romanam vocat aliarum ecclesiarum caput. Et lib. VII, num. , docet, Romanam Ecclesiam a catholicis et recte credentibus esse sequendam. CLXIII. Haec fuit doctrina celeberrimi huius totius Galliae, Franciae, Germaniae et Angliae magistri, illustrisque saec. VIII in Ecclesia doctoris, non noviter efficta, sed a tempore apostolorum tradita et inter priores ignorantiae et barbariei nebulas conservata. Haec fuit fides summi ac potentissimi regis ac imperatoris Caroli Magni; haec fuit fides omnium illius temporis pontificum, et orthodoxorum principum, archi et episcoporum, omniumque fidelium Christianorum, ut mirum sit, potuisse recentioribus temporibus, inter viros etiam doctos et eruditos reperiri, qui illis dogmatibus recentiorem originem assignare vel affingere vellent. Verum haec heterodoxorum laboriosa, simul vero frustranea diligentia est, qua novandi spiritum a se emoliri, suisque inventis antiquitatis fucum obducere conantur. CLXIV. Orthodoxi huius doctoris nomen Calvinus, exigua litterarum metathesi, initio per summam fraudem et imposturam usurpasse tradit Canisius in praefat. ad lectorem in Dialecticam Alcuini tom. II Lect. Antiq. Edit. Basnagii pag. . Similia habet Spondanus Annal. Eccle. tom. III, edit. Ticini. pag. , num. , ubi ait: Ipse aliquando transpositis litteris Alcuinum sese nominavit, uti in Institutionis suae editione Argentoratensi anni , nomen aemulatus magni illius Alcuini, qui Caroli Magni praeceptor fuit. In indice quoque expurgatorio, quem D. Basnagius in observatione in eamdem Dialecticam Alcuini pag.  citat; et in altero indice librorum prohibitorum Romae anno  edito, quem ipsimet inspeximus, recensentur Alcuini seu potius Calvini Commentarii in Libros de Trinitate. Verum D. Basnagius loc. cit. expurgatores, Spondanum et Canisium hac in re vulgari quodam rumore deceptos fuisse credit, et ab aliis credi vult, donec Institutionis Calvini Argentoratensis illa editio appareat, quam memorat Spondanus. Rationes suae opinionis, quas ibi D. Basnagius profert, haud contemnendas censemus; praesertim quod in novissima editione Indicis, iussu Benedicti XIV recogniti et anno  editi, Commentarii illi Alcuini seu Calvini non legantur, sed tribuantur Lucae Lossio his verbis: Lossius Lucas-Alcuini abbatis Turonensis de fide sanctae et individuae Trinitatis libri tres, commentario illustrati. Index Trid. Hos commentarios, etsi multum quaesitos, necdum obtinere potuimus. CLXV. De doctrinis ad mores Christianos pertinentibus, quas beatus Alcuinus hominibus cuiusvis status et conditionis, regibus, principibus, iudicibus, ducibus exercitus, pontificibus, abbatibus, monachis et sanctimonialibus, viduis et virginibus, atque integris populis cum maximo zelo, cum gravitate et quadam magisterii auctoritate ubique inculcat, prolixius hic disserere, easque singulatim recensere superfluum existimamus. Illas sedulus ac pius lector non tantum in opusculis moralibus, verum etiam in epistolis familiaribus copiosissime reperiet. Optandum profecto foret, ut nostris temporibus inter eos, qui ad publicum munus docendi, ad principum consilia, tanquam conscientiarum arbitri et aularum moderatores vocati sunt, exemplo Alcuini, abiecto timore servili humanoque respectu, modeste quidem verum intrepide summis et infimis veritatem insinuarent, atque ita consilium Alcuini sequerentur ad Beorninum presbyterum in epist.  scribentis: Ut tibi, charissime frater, tempus vel locus occurrit, semper Dei suade voluntatem sequi omnibus personis, regi suaviter, episcopis honorifice, principibus fiducialiter, omnibus veraciter. Optandum vero etiam foret, ut principes, aliaeque sublimiores personae hisce doctoribus, consiliariis, ac moderatoribus, exemplo potentissimi regis et imperatoris Caroli, benevolas aures praeberent, eosque adversus malevolos susurratores sua auctoritate foverent atque protegerent. CLXVI. Ex his, quae de vita beati Flacci Albini seu Alcuini hucusque ex ipsis illius scriptis Operibus commentati sumus, intelligi potest non immeritas esse laudes quas in ipsum contulerunt veteres et recentiores scriptores, quorum testimonia atque elogia, post illius vitam ab anonymo coaevo et a cl. D. Quercetano descriptam, proferemus. Illud vero maxime in tam celebri viro laudandum est, quod cum alii de illius eruditione sublimiter sentirent, ipse scripta sua cum magna humilitate ac modestia censurae aliorum subiiceret. Ita enim scribit in epist.  responsoria ad domnum regem: Quod vero in fine epistolae familiariter et salubriter me admonere curastis, ut si quid humiliter emendandum sit, corrigatur: nunquam fui, Deo donante, in errore meo pertinax, nec de meis confidens sensibus; nec talis, ut meliori sententiae facile acquiescere non valerem... hoc omnino vestram sentire sapientiam obsecro, non vobis quasi nescienti, sed quasi probanti scribere; nec quasi ignoranti, sed magis corrigenti dirigere parvitatis meae sensus. Et in epist. : Gratias agimus venerandae pietati vestrae, quod libellum, secundum vestrae iussionis praeceptum vobis directum, auribus sapientiae vestrae recitari fecistis: et quod notari iussistis errata illius et remisistis ad corrigendum; quamvis a vobis melius emendari potuisset, quia alterius iudicium in quolibet opere plus saepissime valet, quam proprii auctoris. Ita scribit, ita de se humiliter sentit magnus ille scientiarum omnium restaurator, et integrarum nationum primus magister Alcuinus. Utinam hac modestia praediti essent moderni plerique doctores ac scriptores, qui suorum sensuum etiam in materia religionis ac morum, adeo tenaces sunt, ut nec a potestate ecclesiastica, nec a civili se corrigi patiantur. Utinam vero etiam terrarum principes, Caroli Christianissimi regis et imperatoris exemplo incitati, sua a Deo accepta potestate et auctoritate uterentur, ac scriptorum huiusmodi audaciae ac praetensae sentiendi scribendique libertati severis legibus obviarent, libellosque religioni simul ac moribus exitiosos, quibus subditorum mentes corrumpi necesse est, eliminarent, et iam vulgatos supprimi atque exuri iuberent! Haec sunt, quae de vita beati Alcuini commentari nobis libuit, et licuit. Plura alia huc pertinentia industrius lector in monitis praeviis, quae singulis prope opusculis praemisimus, reperiet. BHL Number: BEATI FLACCI ALCUINI VITA. Ex vetusto codice ms. sanctae Mariae Rhemensis primum a D. Andrea Quercetano edita.  MONITUM PRAEVIUM.  Nomen scriptoris huius Vitae ignoratur. Quanta illius auctoritas sit, ex aetate qua vixit, et a teste ex cuius relatione beati Alcuini acta didicit, aestimandum est. Opus is aggressus est, cum Aldricus Ferrariensi monasterio praeerat abbas, uti ipse scribit infra cap. , num. . Ex quo intelligitur hanc Vitam scriptam esse ante annum  quo Aldricus ex abbate factus est episcopus Senonensis. Porro acta ac virtutes beati Alcuini se didicisse initio et fine prologi testatur ab eius discipulo Sigulfo, quem etiam suum institutorem vocat: hinc vero simillimum est, hunc anonymum fuisse monachum Ferrariae, cuius abbas fuit Sigulfus ante Aldricum. Primus hanc Vitam edidit Andreas Quercetanus ex cod. ms. Rhemensi veterrimo, inquit D. Mabillonius, auctoris aetate exarato. Suriana editio ad normam Chesnianae facta est, additis in margine capitulationibus, quas una cum D. Mabillonio retinuimus, quamvis D. Henschenio ad  Maii alia divisio placuerit, qui etiam eidem operi nonnullas correctiones in lectoris commodum adhibuit, quas ubique indicabimus. PROLOGUS AUCTORIS.  I. Superna Christi rorante dextera et iuvante gratia, reverendissime Pater aeque et amantissime, iubes, ut tibi de admirandae vitae initio fineque Patris Alcuini, quae eius nosse potui, narrante fidelissimo Sigulfo discipulo, sermone licet inculto e parvo, tamen veritate referto, scribam aedificationi nonnullorum profutura; asserens te diu super hac re non modicam ferre sitim: non quia calore ignita superno tua viscera sanctorum innumerabilium vita, gestis piis, et studiis nequeant refici, quos sanguine proprio, vel saeculi suarumque abrenuntiatione voluptatum, Agni coelestiumque constat virtutum consortio mercari, quibus una suavi cum canore felicibus fruentes iubilo insatiabili, vestimentis, sive palmarum frondibus, viaque arcta exstat et angusta, Hebraeorum pueris asinaeque terga Christo sessore praebente humili, planam et meabilem reddidere. Sed quoniam mundo fluide cum suis senescente vix admodum pauci reperiri queant, priscorum in omnibus ardua sequi vestigia qui possint (qui capiti summo quanto viciniores, tanto actuum immensitate fuisse probantur illustres, Domini tabernaculum instar columnarum firmissime sustinentes aquarum inundatione, atque ventorum impulsione nunquam labi, neque moveri possit), ideo necesse valde esse asseris, ut si aliquem nostris temporibus imitatione pia sequendum Christi nobis gratia contulerit, huiusmodi lucerna non sub modio, neque sub lecti quiete, sed supra candelabrum ponatur; ut ingredientes Ecclesiam lumine illustrentur claro. Ipse siquidem familiae Pater, qui prima hora, idem et undecima vineae operarios conduxit, quibus et unam mercedem dare iussit. Neque enim, si manus, aut circa Christi os barba pendens, niveique dentes, qui queant panis crustam parvulis masticare, vel oculi pulchriores vino, quo nutriuntur virgines, esse nequimus; ob hoc a corporis Domini compagine separabimur optabili, in eadem tantum fide, spe et charitate, iuxta Apostolum, radicati et fundati, ut multi unum efficiamur corpus Domini, manente charitatis differentia stellarum. II. Nempe oculi fuerunt apostoli, solis aeterni splendorem mentis puritate utcumque contemplantes, sicut apostolorum princeps Petrus, virgoque Ioannes: quorum alter haeresium plurimarum devitans opiniones, ex duabus consistentem substantiis Flii Dei viventis unam confessus est personam, dicens: Tu es Christus Filius Dei vivi. Alter in seipso animam effundens suam, et cuncta creata transcendens, ad eum, per quem sunt omnia facta, conscendit, ac eius potatus uberibus inauditum saeculis eructavit arcanum, dicendo: In principio erat Verbum, etc. Fuere pectus aereum, clare praedicando, martyres beati ferreumque, grassantium ignes persecutorum ferendo, ut Cyprianus, Laurentius, Dionysius, Mauritius: Exstiterunt sancti confessores atque doctores, quo doctrinarum cibi conderentur, venter, Martinus, Hilarius, Benedictus monachorum pater eximius, Ambrosius, Gregorius, Hieronymus, Augustinus. Hi ergo omnesduobus Samaritae munerati denariis, quidquid proprio valuere sudore, intra stabulum vulnerato impenderunt, nunc exspectata gloriose ditati mercede. At modo, abundante iniquitate, apostoli iuxta prophetiam, et refrigescente charitate multorum, quasi pupilli absque patre facti, matris residentes in genibus, quae amarissimis hinc inde quatitur fluctibus stans in medio mari, priorum nos Patrum muniri egemus suffragiis, eorumque nutriri vitalibus stipendiis, ne fame periclitemur in via cursus nostri laboriosa: quin potius relinquamus navem, saeculi onustam mercibus, vero haereamus ut capiti, dicamusque: Trahe me post te, curremus in odorem unguentorum tuorum. Qui enim mons cervis amoenus celsa petentibus, dignatus est et herinaciis humilibus refugium patefieri, salvans homines simul et iumenta, noverunt qui se esse apud eum. III. Ergo quos et aevi nimium et propria gravat valetudo, antiquorum ad plenum quia nequeunt sequi, saltem illorum vestigia sequantur, quos secum convixisse suo in tempore, et evidentibus indiciis Christo placuisse certissime probarunt, Benedicti scilicet monachi et Alcuini per omnia canonicis imitatione digna: cuius tuis devote parens, sanctissime Pater, iussis, aggrediar calamo, non saecularis eloquentiae redolente stemmate, sed sicut corporis, ita sensus balbutie scriptitare vitam; testans Deum Iesum non elationis me fastu hoc arripere tentasse, sed multorum animabus prodesse cupisse. Scribam igitur fideliter quae ab eius fidelissimo tantum didici discipulo, Sigulfo scilicet institutore meo, dilectissimum quem tu quoque habuisti patrem, qui prae cunctis mortalibus, post sancti Edberti discessum, solus ipsius meruit nosse secreta eximia. Te ergo, Domine, te deprecor, Pater venerande, tua ut sim hoc in sudore pia fultus intercessione, qui me hactenus ista silentem aperto imperas iam sonare ore. CAPUT PRIMUM. Alcuini pueritia ac prima studia.  IV. Vir Domini Albinus nobili gentis Anglorum exortus prosapia, nobilior Christi Iesu regeneratus undis exstitit vitalibus; qui cum matris ablactaretur carnalibus, Ecclesiae traditur mysticis imbuendus uberibus. Cuius iam tunc Iesus sua possidens dignatione corpusculum, non hoc foetidis ab antiquo hoste permisit pollui lusibus obscenisque actibus, quippe qui suam, antequam nasceretur, in eo praedestinaverat consecrare sedem. V. Dumque adhuc esset parvulus, diurna sub luce per canonicas cum aliis saepe frequentabat ecclesiam horas; nocturnis autem perraro temporibus. Cumque alter eum a decimo annus teneret, contigit nocte quadam eum, cum uno simplici et tonsorato rustico, separatim una iacere in domo. Postulaverat siquidem rusticus ille simplex magistrum inlustris pueri, ob suae solitudinis nocturnae solamen, ut una nocte quemlibet ex schola puerum secum sua iuberet in cella dormire, eo quod quempiam suorum non haberet ad praesens. Cui, nutu Dei, Virgilii amplius quam psalmorum amator conceditur puer Albinus. Ecce vero circa galli cantum solito more pulsatur a custode signum nocturnarum vigiliarum, debitum a fratribus persolvitur officium; sed rusticus ille simplex latus se vertens in alterum, quippe nimium circa huiusmodi negligens, dormiendo stertebat; cumque iam invitatorius fuisset ex more cantatus cum antiphona psalmus, subito domus illa vere rustici spiritibus repletur tetris, qui eius cingentes stratum dicunt: Bene quiescis, frater. Quo repente expergefacto inculcant eadem, cur, inquiunt, fratribus in ecclesia vigilantibus tu hic solus stertis? Quid multa? Verberatur utiliter in tantum, ut sua cunctis ex mutatione salubri praestaret cautelam et canticum: Haec mutatio dexterae Excelsi, dum anticiparent oculi eius nocturnas vigilias. Dumque is verberaretur, puer nobilis tremiscens, ne sibi eadem fierent, haec, ut ipse post testatus est, corde dicebat imo: O Domine Iesu, si me nunc istorum eruis manibus cruentis, et post hoc sollicitus erga ecclesiae tuae vigilias ministeriaque laudum non fuero, plusque ultra Virgilium quam psalmorum modulationem amavero; tunc tale sortiar castigationis flagellum. Tantum, obnixe precor, libera me. Denique arctius menti ut hoc imprimeretur ipsius, posteaquam a verberatione rustici cessatum, iubente Domino, est, spiritus nequam huc illuc oculos vertentes, vident diligentissime corpus et caput pueri omne pannis involutum, penitus inscium anhelitus. Princeps autem illorum interrogat suos: Quis hic alter quiescit in domo? Est, inquiunt, Albinus hic absconsus puer in lecto. Puer vero, ubi se latere non posse persensit, lacrymarum nimio perfusus imbre, quanto prius pavore suppressus, tanto magnis ut puer redditur perstrepens clamoribus. Illi vero immisericorditer hunc volentes et non praevalentes afficere, pertractant quid super eo agere debeant. Sed sententia Domini constricti, ne voto satisfacerent suo, aiunt imprudentes, prudenter tamen: Non istum verberibus, quia rudis adhuc est, acribus, pedum tantum, in quibus duritia inest calli, tonsione cultelli castigemus, et emendationem sponsionis nunc suae confirmabimus. Iamque nudatis vestimento pedibus malorum manibus, crucis se muniens Albinus velociter signo, psalmumque decantans duodecimum affectu omni, malorum subito disparuit turba. Et rusticus semivivus una cum puero agili se praecedente gressu, sanctorum in basilicam confugit ad praesidia. VI. O insidiator calcanei, cuius est panis pulvis, non frumentum Domini, qui capite contereris! O inimice piis! num tu demens, qui quondam coeli quaerebas indebite fieri sessor Celsissimi? Si Altissimo, ut iactabaris, similis incomprehensibili claritatis luce in monte Dei fueris, qui obscura sub nocte actus niteris diligenter mala tua cum accensione scrutari humanos? Nempe fatebor, tuarum, ut docent consequentia, tenebrarum te iuste factum iudicas principem propria praesentia. Nam etsi in angelo appares lucis, lucem nobis conaris auferre intimam pulvere tuo foetido. At si, ut es Aethiops, claritatem spei, pavorem incutiendo nimium, hoc in Albino agere tentasti puero, vincerisque humili ab homine, altum qui viceras hominem. Verum si cognovisses, Christum gloriae non crucifixisses, neque Christicolae Albini quos sibi nolens arte mirifica fructus actuum praeparabas] callosas tondere plantas quaesisses. Abscondisti pedibus eius rete captionis, et ipse quasi avis, pennis sustentatus columbae, pedibusque cervi instar firmatis ac in excelsa constitutis, cum David a facie Saulis fugit, in solitudine commorari gaudens. Lacum aperuisti et effodisti, inque illum confusus cecidisti optata sine praeda. Sagittae in te retorquent tuae acumen, inaestimabili dolore afficiunt. Cecidisti in terram vulnerator gentium sanctorum, conculcaris cum Albini pedibus, amato proiiceris e tumulo, quia fortis a fortiore victus. Grave sceptrum tuum, o exactor, et iugum humeris nostris impositum superatum a puero patrem adhuc ignorante vocare suum et matrem. Spoliis tuis, obliviscens te et populum suum, mater ornatur Ecclesia, spiritalium fecunda charismatum, insignia coelorum cum virtutibus Domino concelebrans laudum cantica. Gratias semper tibi, Domine, referimus, bone Iesu, una cum Patre, sancto et Spiritu per saecula, cuius est boni quidquid agimus, inchoamus et perficimus, iuxta eum tuam docens nos gratiam qui ait: Deus est autem, qui operatur in vobis et velle et perficere, et Psalmista: Deus meus, misericordia eius praeveniet me . Et iterum alibi: Et misericordia tua subsequatur me omnibus diebus vitae meae (Psal. XXII, ). Et tu ipse dixisti: Sine me nihil potestis facere. CAPUT II. Alcuinus traditur disciplinae Hechberti in monasterio Eboracensi.  VII. Haec ita se de initio pueri incipientis supradicti habentibus, coepit hinc sui quamdam ad similitudinem Domini, aetate sapientia, cum vera et viva proficere philosophia, arctius eius obsecundans iussis. Postque memoriter lectionem recitatam Psalmorum, beati gentis Anglorum Bedae doctissimi discipulo Hechberto praesuli, meritis magistro simili traditur, quasi lactis inscius fortibus iam alendus panibus: qui praecelsam in puero gnaviter, ut pote oppido perspicuus, fulgere Christi conspiciens gratiam, coepit paulatim ei secretius secreta demonstrare sua: quippe quem imitatorem compertissime gaudebat fore sui. Erat siquidem ei ex nobilium filiis grex scholasticorum, quorum quidam artis grammaticae rudimentis, alii disciplinis erudiebantur artium iam liberalium, nonnulli divinarum Scripturarum, post istas manibus confricatas Patris, pectus in suum hordeaceas quinas, triticeasque septenas traiiciebant, una gemino cum pisce, spicas. Omnes vero fide, spe, charitate, humilitate, ieiuniis, castitate, obedientia, et circa Ecclesiae officia devotissima aeque et honestissima cura, omni cum circumspectione imbuebantur, verbis non tantum, quantum sancti patris Hechberti exemplis digni per omnia Christiani praesulis, in quo ea, suis quae in praeceptoribus fulserat, doctrina non mediocriter enituit, in sancto videlicet Anglorum apostolo Gregorio, Augustino eius discipulo, Benedicto sancto, Cutbertoque simul et Theodoro, primi Patris et apostoli per omnia.... sequentibus; et in viro, Domino nimium amabili Beda presbytero proprio praeceptore suo; qui ab ineunte aetate quasi Samuel Domino consecratus, inscius coinquinationis ullius vestimenti, monasticis traditus a parentibus regulis quidquid verbo docuit, exemplo roboravit; qui postquam bonum certamen certavit, cursum consummavit, fidem servavit, talentumque sui Domini cum usuris duplicavit, die quo voluit et petiit, eo scilicet quo rex gloriae Christus triumphator super omnes ascendit coelos, ab incarnatione Domini , VII Kal. Iun., a sancti vero Gregorii obitu  anno consummatus, ad Dominum migravit nonagenarius, sicut quorumdam affirmatio est. Nam nono decimo aetatis suae anno levita, trigesimo vero sacerdos efficitur: a quo tempore, quae ante per triginta annos didicerat Ecclesiae profutura, usque quinquagesimo nono, cum sudore non inerti, dignis memoria libris inserere proprio stylo studuit: per alios autem triginta annos, ferunt, ea quae scripserat correxisse: discipulos quoque non mediocriter omnium liberalium artium studiis erudiise: hanc antequam aegrotaret antiphonam ipsi valde festivitati convenientem dictans, componensque sua cum melodia: O Rex gloriae Domine virtutum, qui triumphator hodie super omnes coelos ascendisti, ne derelinquas nos orphanos, sed mitte promissum Patris in nos spiritum veritatis. Alleluia. Cuius iam, ut dictum est, sequens Hechbertus vestigia, totum thesaurum suum Domini deputavit eloquia, Scripturarum rimando penetralia. Nam a luce diei surgente, si inevitabilis non obstitit praepeditio, vel ulla solemnitas praecellens, aut festivitas magna sanctorum, usque horam quasi ad sextam, saepissime et nonam suo residens in lecto discipulis cuique convenientia Scripturae pandebat arcana. Inde vero surgens, secretissimamque ad orationem confugiens holocausta medullata cum incenso arietum offerens prius Domino, ac post iuxta exemplum beati Iob, ne forte filii eius in benedictionis laberentur foveam, sanctificabat eos offerens corpus Christi et sanguinem pro omnibus. Et sic tandem vespertina propinquante hora, praeter Quadragesimam maxime, omni tempore tam aestatis quam hiemis parcum cum suis, digne tamen praeparatum sumebat cibum; linguae non parcens lectoris, utroque ut reficeretur pane. Videres ergo tunc ante Patrem pueros praeparatis se conterebrare telis, discutientes in secreto, quid post ordinabiliter protelarent in publico. Nonne videtur tibi de hoc etiam dici posse: Sicut aquila provocat ad volandum pullos suos, et super eos volitat expandens alas, assumensque eos et portans in humeris. CAPUT III. Alcuini adolescentis religiosa pietas.  VIII. Hos autem omnes, florida decoratus adolescentia Alcuinus, humilitatis sub lectione praeibat. Is denique pater pauperum, Christi multus amator atque adiutor, bis in die secretissimam orationem erat solitus fundere, purissimi cum irrigatione fontis, genu utroque in terram flexo, manibusque diutius instar crucis in coelum erectis; ante scilicet quam cibum sumeret, et prius quam completorium cum suis omnibus celebraret: quo celebrato nullus discipulorum ipsius sine eius benedictione capiti suo data, ullo unquam tempore membra audebat committere stratui. Qui omnes quidem diligebat, maxime tamen Albinum, fidelissimum suorum actuum sequacem, propter meritorum distantiam. Cui virtutes inter alias hoc erat datum specialius, ut nihil per se eligeret agere, quod magistri auctoritas probans non conderet ; nullasque unquam hostis machinas insidiasve pertulit interius, quas absque ulla verecundia magistro celaret exterius. Qua de re actum est ut stimulum, quem aliquando senserat, libidinis indomabilem arte hac mirifica vinceret gloriosissime, dum parvulos ad petram Babylonicos elisit, conterens caput serpentis insidiantis calcaneo. Cavebat enim ne super illo verba dicerentur Christi, quia omnis qui male agit, odit lucem, et non venit ad lucem, ut non arguantur eius opera; sed potius illorum in sortem veniret, de quibus subnectitur: Qui autem facit veritatem venit ad lucem, ut manifestentur eius opera, quia in Deo sunt facta. O vere monachum, monachi sine voto, cuius exempli sequax perraro reperitur monachus ex debito. Imitemur ergo Albinum pium adolescentem Domini, fugiendo tenebras pharaonicas palpabiles; vertamusque noctem in diem, et post tenebras speremus lucem, carcere principis tenebrarum evaso. Recordemur squamarum Behemoth sedulo, quibus corpus eius se invicem prementibus compactum redditur: una enim uni coniungitur, et ne spiraculum quidem incedit per eas: una alteri adhaeret et tenentes se nequaquam superantur: cuius fortitudo in lumbis, cuius sunt nervi testiculorum perplexi: qui dormit sub umbra et secreto calami et locis humentibus. Gaudemus tuam, Albine, correctam pueritiam ex hostis antiqui crudelitate, dum in bonum tuum malitia illius utitur Deus. Veneramur mentis in adolescente puritatem, atque constantissimam firmitatem magno in certamine, in quo duellionis spiritu saepius agitata caro ossa, in multis quae nequeunt pace frui quieta, Domino custodiente in te manent illaesa. Meruisti Dominum Christum mentis tuae habere hospitem, quo te protegente aiebas: In te eripiar, Domine, a tentatione, et in te transgrediar murum, qui posuisti immaculatam viam meam, brachiaque mea ut arcum aereum. Miles igitur iste videamus quibus ex adverso rursum laniari quaeritur spiculis, in modumque exercitus Iudae Machabaei antiquis patrum de victoriis armemur armis invictissimis. CAPUT IV. Invidiam sociorum superat. In exstasin rapitur.  IX. XIII Kal. Decemb. igitur amissione orbatus patris Hechberti Alcuinus divino munere Elcbertum virum beatum et clarum loco amissi excepit, magistro per omnia similem. Cum ergo non modo sapientiae venustate, verum aliis etiam pollens virtutibus socios praecederet, nulli secundus apparens, sentit multis in rebus suo de profectu invidiae spiritu eorum corda turbari, in tantum, ut eum claro nequaquam oculo aspicere, neque dulcibus verbis alloqui quirent. Sciscitans vero magistri super hac re consilium, hortatur beneficiis carbones ignis congerere super capita eorum. Audiens denique patris saluberrimum consilium, non ante ab intentione rationis cessavit (considerans ne aliquod sibi contrarium ex ore eius verbum audirent, eorum saepius substernens se vestigiis, iniuste licet cum ab eis argueretur) quam evidentem Domino mentis sanitatem impetraret, adeo ut repente mutati secundum eum a Magistro omnimodis habere gauderent. Trahiturque regulus manu ablactati pueri de sua, qua cubabat, caverna, et blandi columbarum ibi statuuntur amplexus. Magnae sunt certe sanctorum virtutes, per quas corpora sanantur, at non minoris admirationis ac venerationis aestimari debent, quibus medentur animae. Hac autem insignitum virtute Albinum mira cum pietate veneremur, qui noluit absinthium saecularis litteraturae nosse, Dei quatenus intraret in potentiam. Enimvero sprevit mundum in maligno positum, altior ut mundo factus iungeretur illi, excelsior qui est coelis factus. Legerat in Apostolo, quia prudentia carnis inimica est Deo: legi enim Dei non est subiecta, quam sequi si vellet illorum omnium generosissimus Albinus pro talibus ausis non diu procrastinata vindicta eos percelleret. Iam autem lubricos adolescentiae calles digno cum praeconio transiliens, quasi sol in coeli arce media, magno iuventutis calore figitur. Iam quoque cum Moyse Aegyptiaca doctus sapientia, cuius amputaverat crines et ungulas, montem, quo Deus videri posset, conscenderat; videratque virgam in colubrum, rursumque colubrum cauda tactum in virgam versum, abyssumque noverat invocantem abyssum. Haerens illius vestigiis stat, qui supra montes evangelizat, annuntians bona, quatenus speculatorum levatam posset audire vocem. X. Legens igitur Ioannis Evangelium ante magistrum una suis cum condiscipulis, pervenit ad eam partem, quam soli norunt mente comprehendere mundicordes, quae est ab eo loco quo ipse supra pectus Domini recubuisse se dicit, usquequo cum discipulis suis trans torrentem Cedron Iesum egressum fuisse recolit. Hac ergo evangelica cum debriaretur lectione Albinus mystica, sedens ante magistri lectulum, subito eius spiritu in exstasi ducitur: ac idem, qui quondam sub solis radio ante sanctissimi Patris Benedicti, nunc ante huius oculos, curte sive equarum sub uno parco, omnis mundus collectus ostenditur: qui dum in hoc quod cernebat attentam oculorum figeret aciem, vidit totam per gyrum hanc clausuram quasi sanguine circumseptam. Cumque hac teneretur visione mirabili, sui in eum oculos vertentes nimia cum admiratione condiscipuli, nempe qui nihil videbatur habere sanguinis, conantur quasi dormientem excitare; ad quorum sonitum oculos in Albinum beatus Elcbertus dirigens eum diutius tacite conspicit dicens: Legite, filii; et istum nolite excitare, paululum ut somno indulgens efficacius me post audire queat tradentem. Iam vero ad seipsum Albino reverso, lectione accepta, iubente Patre omnes egrediuntur foras, Albinum solum retinens secum. Cui Pater idem ait: quid vidisti? rogo ne me celes. Volens autem omnino secretum habere quod viderat, timens ne forte elationis foveam incideret, respondit: Quid? mi domine Pater! Ad quem rursus vir beatus: Noli, fili, noli occultare mihi, neque enim curiositate illud a te requiro vana, sed utilitate tua. Videns autem Albinus se celare non posse, humiliter quemadmodum mundum omnem viderat, indicavit. Tunc Pater idem dixit sibi: Vide, fili mi, vide, ne praeter uni, quem post meum discessum fidelissimum habebis super tua persona, hoc indices vidisse. Ipsi etiam interdicito, ut usque ad tuum obitum secretum habeat. Cuius ille obtemperans consiliis Sigulfo tantum super se sua indicavit in vita. Qui igitur scire desiderat quomodo una sub clausura totum mundum conspicere quiverit, ad Dialogorum sancti Gregorii recurrat librum. Interim tamen noverit, in visione mundi non coelum et terram fuisse contractum, sed videntis animum dilatatum, qui in Domino raptus videre sine difficultate potuit omne quod infra Deum fuit. Fortassis etiam quaeret aliquis studiosius cur hac sub figura, curve circumdatum sanguine viderit. Noverit ille Christi sanguine totum sanctae Ecclesiae ovile circumdatum, ita ut a solis ortu usque ad occasum redempti de manu inimici eius passione, quae tunc sine dubio ardentius Albini supersidebat animum, cum hanc ante magistrum legeret, dicere possint: Confitemini Domino, quoniam bonus, etc. Omnis ergo mundus sanguine Christi circumdatus una sub clausura cernitur, quando omnia, quaecunque a sanctis Patribus significative sunt gesta, et ab initio mundi scripta, sola Christi passione reserantur, qui est Leo de tribu Iuda, radix David. Sin autem per clausuram gyratam, vitam carnalium suorum criminum circumdatam sanguine velit intelligi, quia ob hoc sit ei ostensa, ut ab eo calcata contemneretur, proprio relinquatur iudicio. CAPUT V. Alcuinus levita ordinatur. In Franciam venit.  XI. Post haec de virtute in virtutem succrescens, die Purificationis sanctae Mariae levita sacratur: nam dudum eadem die comam capitis amiserat. Cumque iam beatum Elcbertum patrem suum infirmitate praenuntiata celerius ad Christum transire nosset, qui cuncta, sicut supra dictum est, cum eius faciebat consilio, studuit illum diligenter sciscitari, quid postquam sola separarentur morte, ipsum vellet iuberetque agere. Cui ut iam claret Domini dedit responsum: Romam volo venias, indeque revertens visites Franciam: novi enim multum te ibi facere fructum: eritque Christus dux tui itineris, perducens ac gubernans te illuc advenam, sis ut expugnator nefandissimae haeresis, hominem Christum quae conabitur adoptivum adstruere: et fidei sanctae Trinitatis firmissimus defensor clarissimusque praedicator. Perseverabis ergo in terra peregrinationis, multorum illuminans animas. Benedicens autem illum patrum suorum superius memoratorum benedictionibus, ac Christo Iesu commendans, servaret ut ipse eum, laetus Pater Elcbertus episcopus migravit ad Deum VI Idus Novembris , quem pius Albinus ut matrem deplorans lacrymis, nolebat tamen consolationem recipere. Levita vero sanctis benedictionibus patrum haereditario iure dedit curam magnopere talentum sui Domini multiplicare egregie. Docuit multos in Britannia, et non paucos post in Francia. Quo in tempore sociatur illi vir Deo amabilis, animi carnisque nobilitate insignis Sigulfus presbyter, custos Heboricae civitatis Ecclesiae; perpetuo ut illi iam haereret, qui suo cum avunculo Autberto presbytero puer partes has petierat, Romamque ad ecclesiasticum ordinem discendum ab eo ductus fuerat; nec non Metas civitatem causa cantus directus. In quo cum nimia panis penuria aliquo desudavit tempore ac multo cum fructu (postquam suum transmisit avunculum sanctum virum ad Dominum) propriam repedaverat patriam. Hi ergo tantum se dilexere mutuo, ut cerneres Rebeccam Isaac, et Annam Tobiae copulatam. Cumque iam omnipotens Deus Franciam spiritalibus divitiis, ut pridem terrenis glorificare vellet; dans ei regem secundum cor suum, fide, fortitudine ac amore sapientiae, et corporis ineffabili pulchritudine, in his praeclarissimum Carolum monuit mentem Albini, consilium et iussionem sui patris ut impleret. CAPUT VI. Alcuinus Carolum Magnum artes liberales docet et monasteriis tribus praeficitur.  XII. Iussus igitur ab Eanbaldo archiepiscopo successore Elcberti, ut sibi pallium impetraret ab apostolico, venit Romam. Cumque reverteretur accepto pallio, habuit regem Carolum Parma civitate obvium. Quem magnis rex alloquens suasionibus et precibus postulavit, ut ad se post expletionem missatici in Franciam reverteretur. Noverat enim eum quia olim a magistro suo ad ipsum directus fuerat. Fecit autem Alcuinus, aliorum deservire cupiens profectui, ut sibi rogarat, cum auctoritate regis sui proprii et archiepiscopi, eo tantum iure, ut iterum ad eos reverteretur. Pervenitque, Christo ducatum praebente, ad regem Carolum; quem tenens rex loco patris amplectitur, a quo artes introductus in liberales, refrigerari paululum noverat, sed exsaturari ob fervorem nimium satis nequibat. Tempore vero aliquanto cum eo peracto, dedit illi duo monasteria, Bethleem scilicet, quod altero nomine Ferrarias vocatur; et sancti Lupi apud Trecas. At denique Albinus nolens sine auctoritate regis sui et episcopi proprium deserere locum quo educatus quoque capitis comam amiserat, ac in levitam consecratus fuerat, postulavit magnum regem, ut daret ei licentiam remeandi in patriam. Quem Carolus voce blandientis alloquitur: Sunt nobis, magister eximie, terrenae divitiae sufficienter, quibus te ut patrem honorare gaudemus; tuis nos, oramus, diu desideratis, et vix aliquando inventis, tua cum pietatis merce, illustrari. Cui Albinus: Domine mi rex, tuae non dispono voluntati renuere, auctoritate canonum cum firmata fuerit. Libenter etiam paterna in regione mea non modica haereditate ditatus, hac spreta, tibi ut prodesse possim, hic pauper stare delector. Tuum est tantum hoc a meo rege et episcopo impetrare. Tandem igitur ratione victus, consensit ut iret, requiem non dans animis, iam secundo ad eum reverso firmiter impetraret, secum perpetuo ut duraret. Evoluto vero non parvo tempore, postquam Albinus secundo ad Carolum reversus est, sancti Martini apud Turones praeficitur pastor monasterii isdem: qui digne Deo illud cum aliis regens monasteriis, vitam subiectorum, quantum valuit, corrigere studuit; ac quos indomitos accepit, rationabiles honestique moribus ut essent, et sapientiae inquisitores, sategit. CAPUT VII. Felicem haereticum refutat Aquisgrani.  XIII. Interea haeresis inimica Deo, partibus quae pullulabat Hispaniae, asserens adoptivum Filium Dei esse secundum carnem, ad aures perducitur Caroli. Quod ut experimento novit rex magnus et per omnia catholicus, totis nisibus decertavit, ut destrueretur semen diaboli, zizaniaque de frumento Dei funditus eradicarentur. Advocans namque Albinum institutorem suum Turonis, et miserum Felicem haeresis huius astructorem de Hispaniae partibus, congregavit synodum magnam episcoporum in Aquisgrani imperiali palatio; in quorum ipse sedens medio, Felicem licet valide repugnantem, de natura Filii Dei secundum carnem cum Albino doctissimo disputando rationabiliter confligere iussit. Tum quantum episcoporum tunc exstitit silentium! O quam clara et inexpugnabilis, Caroli cum auctoritate, magistri sui fidei confessio atque defensio! Per plura autem Felix fugiens latibula, plurioribus ab Albino confossus est spiculis, in tantum, ut pene omnes civitates Israel consummaret, quousque Filius hominis veniret. Nam a secunda usque ad septimam sabbati parum aliud gestum est. Omnibus denique eius patefacta socordia, atque ab universis apostolica auctoritate haeresis confutata, soli sibi latuit deformiter, usque dum dicta Cyrilli martyris, ab Albino sibi directa legit lamentabiliter: Ea natura, quae per diabolum vitiata est, super angelos exaltata est propter triumphum Christi, atque ad dexteram Patris collocata. Hanc ergo legens sententiam, tandem se recognovisse et impie egisse voce et nimio fletu testatus est. Sed quod ad aliud tendens pauca super hac re praelibavi, qui perfectius hanc scire sitit, legat eius epistolas ad Felicem et Elipantum, et ipsorum ad illum: et nosse incunctanter poterit, quod desiderat. Largiente Christo hactenus paululum de vitae Albini initio, quae cunctis non esse cognita putavi, non ut volui, sed fideliter quemadmodum potui, scripsi. Hinc iam calamum labris quassatum (neque enim iudicavi, noverunt quae super eo cuncti, parvo isti inserere operi) ad finem eius, despicate crepitando licet, pertrahere conabor. CAPUT VIII. Alcuinus Fuldam secedere cupiens, Turonis retinetur. Eius discipuli.  XIV. Cum igitur senectute unaque infirmitate plus solito se sentiret affectum, diu ut secum tractaverat, velle se significavit regi Carolo, saeculum relinquere, postulans licentiam apud sanctum Bonifacium monasticam vitam secundum regulam sancti Benedicti ducere, monasteriaque sibi commissa suos ut inter discipulos divideret, si fieri posset. Sed rex terribilis et pius unum cum omni postulationis affectu denegavit: alterum libenter audivit, flagitans, quietissimus Turonis atque honorificentissime ut resideret, sibique et omni sanctae ecclesiae commissae [curam impendere] non detrectaret: onera vero saeculi, quae ipse habuerat, discipulis, ut petierat, libentissime dispertiit. Fecit ergo et ipse Albinus ut rex sapientissimus rogaverat, non quaerens quod sibi foret utile, sed quod multis; ac Turonis diem novissimum praestolatus fuit. Vita denique eius non monasticae inferior fuit. Nam qualis in Patribus superius nominatis praecesserat, talis et in illo durabat; in ieiuniis scilicet, in orationibus, in carnis mortificatione, in eleemosynis, in psalmorum et missarum multa celebratione, et in aliis virtutibus, quibus possibile est humanam ornari naturam. Praeter enim dies resurrectionis et festivitatis, ieiunium protelabat in vesperum, parcens cibo, quo amplius delectabatur; quocirca tantam saepissime ori suo coelitus datam gaudebat habere dulcedinem, quantam nequit humanus sermo fari. Tunc vero quidquid volebat, labore sine ullo velocissime dictare quibat: ita ut dicere posset: Dilexi, Domine, mandata tua super aurum et topazion. Quam dulcia faucibus meis eloquia tua! super mel et favum ori meo. Qui iuvenis Psalmorum modulationem secretam non tantum, quantum aliam lectionem amaverat, modo iam senex nullatenus eorum decantatione saturari poterat. Secretissimam orationem semper in die, sicut supra de magistro eius taxatum est, cum manuum diutina crucis extensione, eodem modo multis cum gemitibus (nam lacrymas perraro habere poterat) fundebat: discipulis similiter tradebat, quorum nobilissimus Sigulfus erat Vetulus, magnanimusque Withso; post hos Fredegisus et eius socii. At tempore iam ultimo haerebat ei assiduo Raganardus, Waldramnus, qui adhuc supersunt: Adelbertus quoque beatae memoriae, quantum poterat, Sigulfi tunc filius, post autem venerandus Pater, et multi alii, quorum omnium utinam noverit Christus nomina. Hi vero omni se circumspectione praevidentes studebant sollicite ne quid coram eo reprehensionis agerent, multoties etiam et absque eo. Noverant enim eum vinctum esse Deo, spirituque eius illustratum; licet corporalibus oculis, senectute atque infirmitate resistente, iam clare videre nequiret: et ideo timebant actus suos eum latere non posse. XV. Spiritu siquidem repletus prophetiae quibusdam quae eis essent ventura praedixit, sicuti fecit Raganardo de Osulfo. Nam idem Raganardus quamdam horribilem sopori deditus videns visionem, quam bonum est silere, eidem Patri sequenti die cum pavore retulit timens, ne de se ageretur. At ipse Pater magno cum dolore respondit: O Osulfe! tu miser, quoties te monui, quoties corripui. Multum denique laborem in avunculum tuum habui, ut se corrigeret et viam mandatorum Dei operari coepisset: praedixique ei, quia nisi fecisset, priusquam de saeculo migraret, plaga leprae percuteretur; sicque factum est. Praedico ergo et tibi, fili mi, de Osulfo, super quo est haec visio, quoniam neque in hac regione, neque in qua natus est, morietur; quod postea probavit eventus. Mortuus est enim in Langobardia. Idem quoque Raganardus tentavit se nimiis vigiliis et abstinentiae nimia superfluitate, ignorantibus omnibus, affligere, ita ut pro hac intemperantia gravissime succumberet febri: ad quem visitandum Pater veniens Albinus iubet omnes, praeter Sigulfum, exire de domo eius, quem increpans ait: Cur sine cuiusquam consilio tam intemperanter agere tentasti? Nam ego considerans te velle hoc agere, in domo, in qua dormio, te quoque dormire iussi: tu vero statim, ut omnes dormire noveras, candelam latenter accendens in laterna celabas, ac ad locum illum pergens tota nocte vigilabas. Et quidquid occulte ibi faciebat, noverat quod solus Deus, ipse ei indicavit, addens: Quando mecum quoque ad mandatum pergebas, et te vinum bibere iubebam, arte calidissima dicebas: bibi, domine Pater, meo cum avunculo sufficienter. Cum autem ad tuum venires avunculum, et ipse quoque hoc te iuberet, aiebas mecum te bibisse. Voluisti nos deludere, et deceptus es. Cave ergo ista, postquam surrexeris de febre, ne tale aliquid indiscrete unquam coneris agere. XVI. Audiens igitur ista Raganardus ab ipso qui vocabatur Vetulus, erubuit multumque expavit, sciens se deprehensum, suaque occulta latere Albinum non posse, et admirans dicebat: Quomodo palam istud factum est? Testatur hodieque ipse coram Deo, nullum cognovisse hominem hoc antea homine revelante, praeter solum Deum. Poenitens denique quod egerat stulte, per omne post tempus vitae Albini nihil tale sine illius egit consilio atque imperio. CAPUT IX. Benedicti Ananiensis abbatis adventum praedicit.  XVII. Saepissime etiam ad eum missi venientes regis aliorumque amicorum, cum adhuc ab eo longe essent, eorum praedicebat adventum, causamque adventus, quid quoque afferrent, quidve secum vehere quaererent. Audientes autem ista discipuli quidam, usquedum probarent, senectutem eius quasi desipientem culpabant. Vir quoque Domini Benedictus ei prae omnibus monachis familiaritate iunctus, ad eum gratia consilii salutis suae et suorum accipiendi, saepius Gothiae de partibus properabat. Quadam vero vice voluit taliter venire, nemo ut hoc agnosceret Turonis, quousque ad ostium assisteret domus Albini. Cumque adhuc haud prope esset, vocans Albinus unum suorum, ait: Festina occurrere Benedicto abbati in loco tali, et dic ei, velociter ad me perveniat. Fecit missus patris Albini, ut sibi praeceptum fuerat, pervenitque post triduum ubi ei dixerat, et Benedictum reperit, eique, quod sibi iussum fuerat, nuntiavit. Stupens autem suum deprehensum conatum, cum velocitate pervenit Turonis ad eum. Cumque se alterutrum tripudiantes deoscularentur, infit Benedictus Pater reverendus suppliciter: Domine Pater, quis meum vobis praedixit adventum? Respondit ei: Nullus homo verbis mihi innotuit. Cui idem: Quis tunc, Domine? forsitan litteris cuiusquam audistis? At ille, vere, inquit, nullis. Ad quem vir idem rursum: Si neque ab homine ullo dicente, neque litteris cuiusquam praescistis, precor, mi Pater, quonam modo illud noveris, edicite. Cui Albinus: Noli amplius hoc me interrogare. Cum vero venerabilis vir Benedictus iam reverti vellet, petiit eum, ut quemadmodum speciali oratione pro se orabat, ei panderet. At ipse ait: Hoc namque Christum rogo; Domine, da mihi intelligere peccata mea, et veram confessionem facere, et dignam poenitentiam agere; et da mihi remissionem peccatorum meorum. Cui vir Deo dignus Benedictus ait: Addamus, mi Pater, huic orationi unum sermonem: et post remissionem salva me. At Albinus gaudens dixit: Fiat, reverendissime fili, fiat. Iterum autem vir idem flagitabat, ut sibi diceret, quando crucem videns se contra eam inclinabat, quae verba labris silenter depromeret. Ille vero hoc inquit: Tuam crucem adoramus, Domine, tuam gloriosam recolimus passionem. Miserere nostri, qui passus es pro nobis. Post haec deducens eum aliquantulum, remisit gaudentem Albinus ad sua suosque. CAPUT X. Ludovici filii Caroli Magni principatum praedicit. Lectionem Virgilii suis discipulis interdicit.  XVIII. Rex siquidem magnus imperatorque potens Carolus orationis gratia, unaque desideratae conlocutionis mutuae cum Albino sepulcrum sancti Martini suis cum filiis Carolo, Pippino ac Ludovico, visitare studuit; quo in loco tenens manum Albini ait secrete: Domine magister, quem de his filiis meis videtur tibi in isto honore, quem indigno quanquam dedit mihi Deus, habere me successorem? At ille vultum in Ludovicum dirigens novissimum illorum, sed humilitate clarissimum, ob quam a multis despicabilis notabatur, ait: Habebis Ludovicum humilem successorem eximium. Hoc tunc solus audivit Carolus; sed post cum eosdem reges erecta cervice, et Ludovicum humili, orationis gratia in ecclesiam sancti Stephani incedere cerneret, sedens in loco quo sepeliri volebat, infit sibi assistentibus: Cernitis Ludovicum fratribus suis humiliorem? certe videbitis hunc patris celsissimum successorem. Nec non, cum post communionem corporis Christi et sanguinis manu propria eis misceret, idem Ludovicus humilitate clarissimus prae omnibus patri sancto se inclinans, eius osculatus est manum. Tunc vir Domini assistenti sibi ait Sigulfo: Omnis qui se exaltat humiliabitur, et qui se humiliat exaltabitur. Certe istum post patrem Francia gaudebit habere imperatorem. Hoc nos iam factum et videmus et gaudemus. Depositi sunt, qui videbantur cedri, et exaltata est oliva fructificans in domo Domini. Ipse denique Pater Carolum multa erudivit cura artibus liberalibus Scripturisque divinis, adeo ut sapientissimus omnium Francorum efficeretur regum qui fuerunt ab adventu Christi. Docuit etiam eum, per omne vitae tempus, quos psalmos poenitentiae, cum litania et orationibus, precibusque; quos ad orationem specialem faciendam, quos in laude Dei, quos quoque pro quacunque tribulatione, quemque etiam, ut se in divinis exerceret laudibus, decantaret. Quod nosse qui vult, legat libellum eius ad eumdem De ratione orationis. XIX. Legerat idem vir Domini libros iuvenis antiquorum philosophorum, Virgiliique mendacia, quae nolebat iam ipse nec audire, neque discipulos suos legere, sufficiunt, inquiens, divini poetae vobis, nec egetis luxuriosa sermonis Virgilii vos pollui facundia. Contra quod praeceptum tentavit Sigulfus Vetulus secrete agere, unde post erubuit publice. Advocans namque suos quos tunc filios nutriebat, Adalbertum et Aldricum, iussit coram se secretissime Virgilium legere, interdicens eis ne quis ullo modo sciret, ne forte ad patris Albini notitiam perveniret. Albinus autem solito more ad se vocans, ait: Unde te habemus, Virgiliane? Cur coepisti ac voluisti contra meam voluntatem et consilium me ignorante, agere, ut Virgilium legeres? Sigulfus vero se ad pedes eius proiiciens stultissime se egisse confessus humiliter poenituit. Cuius satisfactionem benigne pius pater post increpationem recepit, monens eum ne ultra tale aliquid ageret. Testatur vir dignus adhuc superstes Aldricus abbas, nec se nec Adalbertum cuiquam hoc innotuisse, sed usque tunc, sicut cis praeceptum fuerat, omnimodis siluisse. CAPUT XI. Occulta novit. Incendium restinguit. Infirmos sanat.  XX. Fratribus Cormaricensibus, quos valde diligebat, iusserat ipse pater centum modia vini dari. Cumque ad monasterium ducerentur, mandavit per Sigulfum Benedicti abbatis monachum provisoribus monasterii, ut tenerent interim ductores vini, quousque coram eis de vasculis, in quibus ipsum vinum adduxerant, in alia mutaretur; quia aliqui ex eis, inde furtive sumentes, in vascula, quatenus plena essent cum ad monasterium pervenirent, fabulum aquae miscuerant, quod ita factum fratres certissime probarunt. XXI. Aigulfus praeterea presbyter Engelsaxo, et ipse ad eumdem patrem visitandum Turonis venit. Cumque ante ianuam eius domus coepisset assistere, ecce! quidam Turonensium fratrum simul, videlicet quatuor, iuncti hunc respicientes, putantesque nihil eum illorum de locutione scire, colloquebantur ad invicem: Venit iste Britto vel Scotto ad illum alterum Brittonem, qui intus iacet. O Deus, libera istud monasterium de istis Brittonibus. Nam sicut apes undique ad matrem revertuntur, ita hi omnes ad istum veniunt. Ingressus est autem idem presbyter domum Albini: post nonnulla alia retulit ei quae audierat. Cui Albinus, Nosti, inquit, qui sunt? At ille: Vere neque novi, neque eos respicere prae verecundia quivi, quando ista dicebant. pater vero Albinus ait: Certe ego novi qui sunt. Vocans ergo eos ipse propriis nominibus ad se venire iubet, dicens: Isti sunt. Condolens itaque eorum stultitiae pepercit eis dicens: Parcat illis Christus Filius Dei. Dans autem eis singulos vini calices bibere, iterum foras leniter exire iubet. Aigulfus vero postea id diligentissime per alios sciscitans eosdem fuisse probavit. XXII. Neque illud silentio praetereundum ratus sum quod multi noverunt. Custos denique sepulcri sancti Martini, providebat qui ceram et vestimenta omnia quae ad ipsam basilicam pertinebant, intrans cum candela accensa secretarium quo ista servabantur, infixit eamdem stipiti; quam cum egrederetur oblitus est accipere. Firmans itaque ostium sera abiit: candela vero ardens cecidit super ceram; cera quoque magnas dans flammas ad vestimenta quae perticis haerebant, multa cum vi ignem emisit: vestimenta porro usque ad tectum. Quod custos sentiens cum clavi statim ad aliud monasterium fugit. Fit undique concursus, pulsatur ostium, nec ullo aperitur sudore. Clerici, pretiosum quicunque aliquid in domo sua habebant, foras mittebant: ecclesia sancti Martini vestimentis quibusdam nudabatur, nec aliud quisquam sperare poterat, quam totius monasterii concremationem: nudabatur plumbo tectum. Aderat Albinus oculis iam non videns. Interrogat ergo quid agatur. Cui unus discipulorum suorum Vetulus, Perge, inquit, hinc, mi domine Pater, ne forte aut plumbo superius proiecto usque ad mortem percutiaris, aut igne cremeris. Certus enim interitus manet. Cumque Albinus voluisset ire, iterum ad eum Vetulus, Mi, inquit, domine Pater, vade ad sepulcrum domini Martini et pro nobis intercede. Fecit itaque ita Albinus. Cumque illuc pervenisset, extendit se super terram in cruce, gemitum emittens ad coelum. Miro igitur modo ac incredibili, statim ut Albinus se proiecit in terram, totus ille ignis ita exstinctus est, ac si immenso necaretur fluvio. Hoc cernentes clerici, magno cum stupore exsultantes ad locum illum festinato perveniunt, ubi Albinus ante sepulcrum sancti Martini prostratus in cruce pro eis iacens Deum precabatur. Elevantes autem eum humo benedicunt Deum, qui per Albini preces totam fabricam monasterii sancti Martini, igne ne consumeretur, salvavit. Haec tua sunt, sancte Martine, digna exempla, qui ignes quondam cum quaereres fugere, non poteras; ad Deum conversus oratione ignes illos exstinxisti minaces. Vere celsa fides, quae suo calore igneos potuit exstinguere globos. Nec mirum si elementa precibus ac iussis Albini propriam vim linquant, cum ipse in corde requiescat eius qui diligentem se diligit, ambulantesque in igne flamma non permittit fuscari. Te in his adoramus, te glorificamus, teque laudamus, qui sicut dignatus es polliceri servis tuis tua servantibus mandata, operibus etiam in Albino tuo ostendisti evidentissime. Tu quidem dixisti, Christe Iesu: si quid petieritis me in nomine meo, hoc faciam, videlicet ut glorificetur Pater in Filio. XXIII. Illud quoque ad laudem Domini commemorandum est, quod multi saepius ad Albinum venientes infirmi, benedictione eius cum fide accepta, sospitatem recepere corpoream. Quodam etiam tempore, fertur ut a nonnullis praecipuis, quidam pauper oculorum lumen gravi habens obductum caligine ad ianuam exterioris domus veniens Albini, flagitabat dari sibi aquam, eius qua loti forent oculi: aiebat enim revelatum illi fuisse ] ex ea oculos suos ablueret, visum reciperet. Ignorante ergo Albino colligitur aqua qua faciem et oculos laverat, daturque occulte poscenti pauperi. Lavans igitur pauper ille aqua illa oculos cum plena fide, caliginem fugavit, ac clarum lumen recepit. Illustramur et nos tuo, pater, sudore, lavanturque tua pia doctrina animarum nostrarum crimina, nesciente te ultra iam fatigari labore oculorum; tu quoque corporali visu minime cernebas, et aliorum semper illuminare satagebas: quosque praesentialiter non poteras, litteris absentialiter erudiebas, scribens multa omni Ecclesiae utilia. CAPUT XII. Opera varia quae scripsit.  XXIV. Postulante namque imperatore Carolo scripsit librum de sancta Trinitate utilissimum (Tom. I huius editionis), nec non de rhetorica, dialectica et musica. Scripsit ad Gundradam de animae ratione. Postulantibus feminis Gisla et Richtrude honestissime super Evangelium Ioannis partim de suo, partim de sancto Augustino mirabile opus composuit. Scripsit et in quatuor epistolas Pauli, ad Ephesios scilicet, ad Titum, ad Philemonem et ad Hebraeos. Ad Fredegisum in Psalmos. Ad Widonem comitem homelias de principalibus vitiis et virtutibus. Ad Sigulfum suum quaestiones in Genesi perutiles . In Proverbiis Salomonis et Ecclesiaste , in Canticisque Canticorum luculenta sub brevitate ineffabiliter. Sub nominibus Franci et Saxonis de grammatica cum interrogatione et responsione facundissimum libellum. Collegit multis de Patrum Operibus homeliarum duo volumina . Scripsit de orthographia. In centesimo quoque octavo decimo psalmo stylo usus est aureo. Sunt et alia multa, quae quisquis legerit et diligenter scrutatus fuerit non modicam sui aedificationem reperiet, sicut in epistolis ad multos directis. In his ergo et huiusmodi reliquum vitae suae ducens tempus, coelestem in terris duxit vitam. Praestolans in novissima positus vigilia filii hominis adventum, intraret ut cum eo ad nuptias: Lavabat singulas per noctes lectum suum lacrymis, sanctorum semper se muniens intercessionibus, quorum omni die celebrabat solemnia, hostis ne ullis antiqui confoderetur iaculis, qui nequaquam eius irrumpere domum tam occulte poterat, ut ab ipso repente non deprehenderetur, crucisque signo pelleretur. CAPUT XIII. Diabolum oratione pellit. Pia eius exercitia.  XXV. Quadam igitur nocte solito orationem cum psalmorum decantatione volens secretim fundere, aggravatur immenso somno. Surgens vero e lectulo, tulit cappam desuper se: cumque iterum aggravaretur somno, exspoliavit se omnibus vestimentis, praeter sola camisia et femoralibus. Nihilominus vero perseverante somno, accepit turribulum, et pergens ad locum quo erat ignis tutatus, implevit prunis illud, ac desuper timiama posuit, totamque cameram odore suavi perfudit. Qua in hora corporali se specie diabolus praebuit ei visibilem, homo quasi magnus, nigerrimus ac deformis barbatusque, blasphemiae in eum aggerens iacula: Quid, inquit, hypocrita agis, Alcuine? Cur coram hominibus iustum te videri conaris, cum deceptor sis magnusque simulator? Tu putas his tuis fictionibus acceptabilem posse te habere Christum? Sed miles Christi ineluctabilis stans cum David in turre, quae est ordinata omni armatura fortium et mille pendentibus clypeis coelesti dicebat voce: Dominus lux mea et salutare meum, quem timebo? Ipse fortitudo vitae meae, quem formidabo? Intellige, Domine, murmur meum, adverte vocem clamoris mei, rex meus et Deus meus, quia te deprecor, Domine. Mane audies vocem meam, mane praeparabor ad te, et contemplabor surgens medio noctis ad confitendum tibi. Applicant mihi mendacium superbi: ego autem in toto corde scrutabor praecepta tua. Fiat cor meum perfectum in praeceptis tuis, et confundantur, qui inique conterunt me, dum non confundar ego, quando aspiraverit dies et fuerint inclinatae umbrae. Fugatus denique hostis, et ipse completa oratione quiescit. Hac in hora unus solummodo discipulorum eius Waldramnus nomine, adhuc vivens, vigilabat, occulte cernens haec omnia, testis scilicet huius rei quae fieret. XXVI. Utebatur idem pater, Apostoli iuxta consilium, non propter gulae desiderium, sed propter carnis infirmitatem vino modico. Fugiebat modis omnibus otiositatem: nam aut legebat, aut scribebat, aut discipulos erudiebat, aut orationi vacabat et psalmorum decantationi, inevitabilibus tantummodo corporis indulgens necessitatibus. Erat pauperum pater, humilibus humilior, divitum ad pietatem invitator, superbis superior, discretor quoque omnium, egregiusque liberator. Celebrabat omni die missarum solemnia multa cum honestatis diligentia, habens singulis hebdomadae diebus missas deputatas proprias. Dominica porro die nullo unquam tempore, postquam lux inchoasset apparere aurorae, se tradebat sopori: sed velociter levitice se praeparans suo cum Sigulfo presbytero missarum colebat solemnia specialium usque horam tertiam: et tunc nimia cum reverentia publicam intrabat ad missam. Discipuli vero eius, aliis solliciti cum in locis essent, maxime ad opus Dei cum assisterent, studebant ne quid reprehensionis in eis ab illo cerneretur. CAPUT XIV. Beati Alcuini obitus.  XXVII. Iam ergo Albinus corpore dissolvi cupiens et cum Christo esse desiderans, exorabat eum ut die quo in linguis igneis Spiritus sanctus super apostolos venisse visus est et eorum corda replevit, si fieri posset, migraret e mundo. Vespertinum siquidem pro se officium in loco quo elegerat post obitum quiescere, iuxta videlicet ecclesiam sancti Martini, hymnum sanctae Mariae evangelicum cum hac antiphona decantabat: O clavis David, et sceptrum domus Israel, qui aperis et nemo claudit, claudis et nemo aperit, veni et educ vinctum de domo carceris, sedentem in tenebris et umbra mortis; dicens post orationem Dominicam hos versus: Quemadmodum cervus desiderat ad fontes aquarum, etc. Quam dilecta tabernacula tua Domine virtutum. Beati qui habitant in domo tua, etc. Ad te levavi oculos meos. Unam petii a Domino. Ad te Domine levavi animam meam, et reliqua huiusmodi. XXVIII. Quadragesimae igitur tempus, sicut semper consueverat, dignissime omni contritione carnis et spiritus mundationeque habitus celebrans, sanctorum basilicas, quae sunt intra sancti Martini monasterium, cunctis noctibus frequentabat, lavans se suis multis gemitibus. Cum vero Resurrectionis Domini perageretur solemnitas, nocte eius Ascensionis decidit in lectum, gravi fatigatus languore usque ad mortem, nec poterat loqui. Tertia tandem antequam migraret die, solitam exsultationis voce decantavit antiphonam: O clavis David, versusque supra memoratos recitavit. Die autem Pentecostes, peracto matutinali officio, eadem hora qua ingredi consueverat ad missas aurora patente, sancta Albini anima carne solvitur, ministerioque levitarum coelestium, beatum habentium secum protomartyrem Stephanum et Laurentium archidiaconum, angelorum cum exercitu ad Christum, quem amavit, quem quaesivit, perducitur, et fruitur eius gloria in coelo per omnia saecula feliciter, cui servivit in mundo fideliter. CAPUT XV. Lucis splendor in eius obitu apparet, et alia mira contingunt. Sepultura.  XXIX. Decessit igitur dierum plenus numero, XIV Kal. Iunii, anno ab Incarnatione Domini . Eadem vero nocte super ecclesiam sancti Martini inaestimabilis visa est splendoris claritas, in tantum ut putaretur a longe positis tota igne cremari. Quibusdam denique per totam illam noctem ipse splendor visus est, nonnullis tribus apparuit vicibus. Aurora autem surgente globus ille iam amplissimus super eum venisse locum visus est, quo Albinus iacebat, animaque eius egrediente coelum penetrasse. Testatus est siquidem Iosephus archiepiscopus per totam noctem et ab eo et a suis visum fuisse. Testantur multi et nunc corpore valentes. Plurioribus siquidem non ea nocte, sed praeterita, Dominica prima scilicet post Ascensionem Domini, ipsa claritas eodem, ut dictum est, modo apparuit. XXX. Eadem quoque hora cuidam solitario in Italia posito coelestium levitarum ostensus est exercitus, laudes Christo ineffabiles in aere resonans: in quorum medio Alcuinus, splendidissima indutus dalmatica astans, coelum cum eis ingressus, pontifici aeterno ut ministraret cum perenni gaudio: quod idem solitarius fratri cuidam Turonensi, apostolorum solito frequentare limina, ad se venienti, eodem Pentecostes die indicavit. Interrogans namque eum ait: Quis est ille abbas, qui apud Turones in monasterio sancti Martini conversatus est? Quo vocatur nomine? Vel, si valebat, quando inde existi, corpore? Ad quem frater ille: Vocatur Alcuinus, estque magister optimus in tota Francia. Quando huc iter arripui, sanum eum reliqui. Respondens vero solitarius ille, ait cum lacrymis: Vere felicissima fruitur sanitate. Indicavitque ei quid eodem die viderat aurora clarescente. Ipse autem frater reversus Turonis, quae audierat, retulit. XXXI. Pater denique Sigulfus corpus patris cum quibusdam aqua honorifice lavans, posuit super feretrum. Habebat nempe et ipse tunc magnum dolorem capitis, sed fide animo sanus, citam reperit sanitatem capitis. Oculos namque super magistri lectulum elevans, cernit pecten, quo ipse suum solebat pectinare caput. Istum ergo manibus sumens ait: Credo, Domine Iesu, quia si isto magistri mei pectine meum pectinavero caput, meritis illius statim sanabitur. Ubi igitur prima vice pecten duxit per caput, quantum de eo tetigit, totum sanum habuit, sicque totum pectinando gyrans omnem dolorem amisit. Alter discipulorum eius, Eangist nomine, dentium immenso graviter afflictus dolore, hortatu Patris Sigulfi eodem pectine dentes tetigit; et continuo, quoniam cum fide fecit, sanitatem meritis Alcuini recepit. XXXII. Audiens vero civitatis Turonis Ioseph episcopus, vir bonus et Deo amabilis, beatum obiisse Alcuinum, advenit celerius illuc suo cum clero, oculosque eius propriis rigans lacrymis deosculabatur diutius. Praecepit autem, sapienti usus consilio, ne in eo sepeliretur loco, quo idem Pater foris voluerat; sed intra sancti Martini basilicam honorificentissime, ut quorum in coelis iunctae sunt animae, una sint corpora domo in terris posita. Sicque factum est. Super cuius tumulum positus est, sicut ipse iusserat, titulus quem ipse vivens dictaverat, lamina scriptus in aerea parietique insertus. EPITAPHIUM ALCUINI. Hic, rogo, pauxillum veniens subsiste viator,    Et mea scrutare pectore dicta tuo: Ut tua deque meis agnoscas fata figuris,     Vertatur species, ut mea, sicque tua. Quod nunc es, fueram, famosus in orbe viator,    Et quod nunc ego sum, tuque futurus eris. Delicias mundi casso sectabar amore,    Nunc cinis et pulvis, vermibus atque cibus. Quapropter potius animam curare memento    Quam carnem; quoniam haec manet, illa perit. Cur tibi rura paras? quam parvo cernis in antro    Me tenet hic requies, sic tua parva fiet Cur Tyrio corpus inhias vestirier ostro,    Quod mox esuriens pulvere vermis edet? Ut flores pereunt vento veniente minaci,    Sic tua namque caro, gloria tota perit. Tu mihi redde vicem, lector, rogo, carminis huius;    Et dic: da veniam, Christe, tuo famulo. Obsecro, nulla manus violet pia iura sepulcri,    Personet angelica donec ab arce tuba: Qui iaces in tumulo, terrae de pulvere surge,    Magnus adest iudex, millibus innumeris. Alcuin nomen erat sophiam mihi semper amanti.    Pro quo funde preces mente, legens titulum. Huic epitaphio subiuncta sunt verba sequentia ab alio quodam: Hic requiescit beatae memoriae domnus Alcuinus abbas, qui obiit in pace XIV Kal. Iunias. Quando legeritis, o vos omnes, orate pro eo, et dicite: Requiem aeternam donet ei Dominus. AD BEATUM ALCUINUM ABBATEM D. ANDREAE QUERCETANI   MULTIS LOCIS EXCUSSA IN COMMENTATIONE PRAECEDENTI.  Cum meo pridem in animo steterit hoc ecclesiae patriaeque meae Turonensi tribuere, ut non solum veterem suam historiam quam prae manibus habeo, sed et patrum qui in ea claruerunt, scripta luce donata conspiciat; a beato Flacco Albino, sive Alcuino, sancti Martini quondam abbate, principium ducere visum est, cum quod ille sui temporis undequaque doctissimus et eruditissimus fuerit, tum quod melior eius Operum pars aut in hunc diem incognita, aut certe pluribus in locis mutila depravataque remanserit. Multa de eo anonymus, qui narrante Sigwulfo fideli et individuo ipsius socio, quaecunque discere potuit, utilitati posterorum inservitura descripsit. Multa quoque veteres ac recentiores historiographi, quorum omnium testimonia diligenter collecta disposui, simulque cum Vita et epitaphio eiusdem, excudenda curavi. Sed ut quae ab illis praetermissa, aut male accepta fuerunt, intelligi queant, rem omnem a puris, ut dicitur, fontibus, hoc est ipsissimis Alcuini scriptis, repetam. CAPUT PRIMUM. Alcuini patria, genus et natale solum.  Alcuinus igitur ex Britannia oriundum se non semel testatur, sed quo genere, aut quibus parentibus, incertum relinquit, quanquam non humili prosapia genitum vel ex hoc uno constare potest, quod apud reges, episcopos et alios insulae suae magnates plurimum semper gratia et auctoritate valuerit, fratremque habuerit Iuvavensis ecclesiae, quae nunc Saltzburgensis dicitur, antistitem, Aquilam nomine. An vero in Scoticis Britanniae partibus, sicut historici Scotorum contendunt; seu Londino non procul, in Midlesexiae comitatu, quod nonnullis placuisse reperio; an quod potius reor, in Northumbriae regno, Eboraci natus fuerit, non perspicue satis declarat. Eginhardus certe sui temporis auctor, Saxonici generis hominem vocat, Eboracique se a puero educatum, non uno loco, nec obscuris verbis ipse significat. Sed creba in eius epistolis Nordanhumbrorum mentio, qui Scotiae regiones usque ad Edenburgi fretum possidebant, Scoticarum rerum scriptoribus ansam dedit, ut in Scotia procreatum eum suspicarentur. CAPUT II. Nomen et cognomen.  In Eboracensi ergo provincia natus Albini sive Alcuini cognomen tulit a familia, non a Scotorum gente, qui se Albinos sua lingua - vocant, ut Georgius Buchananus asserit: Flaccus autem a baptismate nomine proprio appellatus est. Quod adeo verum, ut et ipse modo Flaccum se, modo Albinum vel Alcuinum simpliciter, saepius vero Flaccum Albinum, et Flaccum Alcuinum nuncupet. Quare qui ordine inverso Albinum Flaccum Alcuinum vocant, Sixtum Senensem, et alios quosdam imitantes, praeter veritatem faciunt. Etsi nos eorum auctoritatem primo secuti, sic illum quoque fere semper inscripsimus. Eodemque in errore versantur, qui solummodo Albinum cognomento Alcuinum nominant. Albinus enim et Alcuinus, Alboinus vel Albuinus, Alchoinus, Alquinus, Alchuinus, Alchwinus, Alkoinus que, tam in manuscriptis quam excusis libris indifferenter reperitur. Quod a varia sine dubio variarum nationum pronuntiatione ac scriptura manavit. Nam qui molliorem pronuntiandi formulam affectarunt, et a rudiore palati cum lingua collisione semper abhorruerunt, facile Alchuini vel Alchoini vocem in Albinum aut Alboinum commutarunt, modoque Alcuinum etiam ac Alquinum, quem alii Alkoinum et Alchwinum, dixerunt. Cuius rei testes locupletissimi, tum Willelmus Malmesburiensis monachus, tum ipse noster auctor. In eorum enim exemplaribus nomen hoc passim et indistincte sic variat. Qamvis nonnulli aliam talis mutationis causam assignant, nempe quod barbariem patrii nominis Romana appellatione consulto mutarit Flaccus, Albinum se pro Alchuino nuncupans, ut in Winfrido qui Bonifacius dictus est, in Willibrordo qui Clemens, et in aliis plerisque illius aevi contigit. Sed praeterquam quod in his nomen proprium, non cognomen, quod nullum habuisse leguntur, commutatum est, habita quoque diversarum linguarum ratione, syllabas, qu, cu, chu, chw, ko, cho, bi, bo, semper idem sonasse certum est. Quod vel ex uno Matthaei Westmonasteriensis exemplo deprehendi potest. Quem enim sub annum  Albinum Lichefeldensem episcopum vocat, eumdem anno  Alwinum nominat. Et Pontus Heuterus, tametsi non adeo certus et circumspectus scriptor, Alcuinum in etymis interpretatur Alwin, id est undique rem facientem augentemque: forsitan a verbo gwin, quod Germanis etiam hodie lucrum significat. CAPUT III. Educatio, instructio, et magistri.  Sed ut a nomine iam ad educationem ac instructionem procedamus, ALCUINUM hunc primo in coenobio sancti Petri Londini monachalem habitum induisse quidam arbitrantur, Bedaeque Venerabilis discipulum omnes pene tam veteres quam neoterici fuisse contendunt. Quae an vera sint paulo diligentius hic videtur exquirendum. Nam quod ad primum spectat, ubi pueritiam ac iuveniles annos egerit, ipse prodit in epistola, quam ad fratres Eboracensis ecclesiae scripsit, his verbis: Vos fragiles infantiae meae annos materno fovistis affectu, et lascivum pueritiae tempus pia sustinuistis patientia, et paternae castigationis disciplinis ad perfectam viri edocuistis aetatem, et sacrarum eruditione disciplinarum roborastis, Et si de secundo quoque lubet illi credere, non Bedam, sed Egbertum Eboracensem praesulem suum fuisse magistrum tradit. Sic enim in ea, quam ad Eanhaldum secundo loco Egberti successorem misit, epistola loquitur: Laus et gloria Deo, qui dies meos in prosperitate bona conservavit, ut in exaltatione filii mei charissimi gauderem, qui laboraret vice mea in ecclesia, ubi ego nutritus et eruditus fueram, et praeesset thesauris sapientiae, in quibus me magister meus dilectus Egbertus archiepiscopus haeredem reliquit. Et epistola  ad Carolum Magnum Franciae regem, ubi de revehendis in Franciam libris agit, quos olim in Eboracensi patria possederat, sed ex parte, inquit, desunt mihi servulo vestro exquisitiores eruditionis scholasticae libelli, quos habui in patria per bonam et devotissimam magistri mei Egberti industriam, vel etiam mei ipsius qualemcunque sudorem. Et si enim ibi tam in ms. codice quam in excuso nomen Egberti non invenitur, tamen et Willelmus Malmesburiensis hunc locum citans illud addit, et de eo necessario debere intelligi, sequens Euboricae civitatis mentio convincit. Praeterea quoties in Bedae memoriam incidit Alcuinus, vel eum Bedam presbyterum simpliciter, vel cum honoris additamento nobilissimum sui temporis magistrum appellat. Nam ad Wirenses monachos scribens, in quorum monasterio Beda litteras et didicerat et docuerat, sic ait: Recogitate nobilissimum nostri temporis magistrum, Bedam presbyterum, quale habuit in iuventute discendi studium, qualem nunc habet inter homines laudem, multo maiorem apud Deum remunerationis gloriam. Ubi cur Bedae laudem hanc invidisset, et non potius appellasset suum quam sui temporis magistrum? Verum est Bedam in praefatione Histor. rer. Angl. testari se opus illud aggressum Albini abbatis impulsu, quem virum per omnia doctissimum vocat. Sed praeterquam quod eius ut aequalis tantum et amici, non ut discipuli meminit, si esset Albinus noster sive Alcuinus idem cum ipso, plane centenariam aetatem longe excessisse dicendum esset. Beda enim obiit anno , ut Sigebertus et alii notant. Quamobrem Albinus ille, de quo Beda, alius omnino diversus censendus est a nostro, forsitanque idem cum Alwino seu Albino illo statuendus, qui ut Matthaeus Westmonasteriensis refert, episcopus fuit in Mercia apud Lichefeldiam anno , diemque extremum clausit anno . CAPUT IV. Doctrina et professio.  Alcuinus igitur in Eboracensi ecclesia eruditus, ubi et levita sive diaconus sacratus est, praeceptoreque usus, non Beda, sicut plerique tradunt, sed Egberto archiepiscopo, qui omnium liberalium artium armarium et sacrarium a Willelmo Malmesburiensi vocatur, nobilissimamque bibliothecam Eboraci constituisse asseritur; inter eos brevi tempore censeri meruit, qui primi post Adhelmum et Bedam in omni genere litterarum apud Anglos excelluerunt. Nam praeter humaniores artes ac disciplinas, in philosophicis quoque, mathematicis, et omni divinarum rerum scientia eruditissimus evasit. Latinae, Graecae, Hebraicaeque linguae peritus, ut eius scripta legentes passim deprehendent. Ac poeticae etiam fama quodammodo clarus, si saeculi sui barbaries attenditur. Quare magister eius Egbertus moriens illum in thesauris sapientiae, quibus praeerat, haeredem reliquit : Eboracensisque scholae factus rector, multos et ipse postea discipulos, eruditione ac pietate celebres, habuit. Inter quos recensendi occurrunt Eanbaldus, qui deinde fuit archiepiscopus Eboracensis , sanctus Ludgerus episcopus Monasteriensis primus, et alius quidam, Ioseph nomine, qui versibus aliquot eundem Ludgerum laudavit. CAPUT V. Quibus in locis docuit, dum Britanniam incoleret.  An vero tunc Eboraci tantum doctissimus hic magister docuerit, non adeo certum et perspicuum est. Nam academiae Cantabrigiensis annales habent, ut refert auctor Centuriarum de illustribus Britanniae scriptoribus, quod omnes illic liberales artes publice post Bedam docuerit, et quod tandem Eboraci sub Egberto praelegerit, philosophorum sui temporis antesignanus. Quod tamen Alcuinus ipse nullibi significare comperitur. Nisi forsitan id aliquis ex istis eius ad Carolum Magnum verbis subinferre velit, mane florentibus per aetatem studiis seminavi in Britannia. Sed cum aliis locis se fratrum Eboracensium praeceptorem fuisse diserte doceat, de Eboraco potissimum hoc intelligendum videtur. Quod enim ibi meliorem adolescentiae suae partem in discendo docendoque collocaverit, vel haec illius iam senis ad eosdem Eboracensis ecclesiae fratres apertissime demonstrant: Vos, inquit, semper in corde, et primi inter verba precantia in ore. Vos piissimi patres, seu in communibus sanctae orationis horis, vel in secretis deprecationum vestrarum intercessionibus Alcuinum filium vestrum per Dei deprecor charitatem iugiter in corde habete et in ore. Vos quoque, qui estis aetate filii, sed meritorum sanctitate patres, per divinam obtestor clementiam, nunquam eruditionis vestrae in sanctis orationibus obliviscimini magistrum. Testis enim cordis mei mihi est inspector, quia devote vestrum semper in ecclesiasticis disciplinis, et spiritali doctrina desiderabat profectum. Et si quid minus accepistis, non meae, credo, culpae deputari potest. CAPUT VI. Apud quos in pretio fuit, et eius variae legationes.  Quidquid sit, hac laudabili litterarum professione per universam Britanniam celebris, non tantum apud episcopos et abbates insulae, verum etiam apud reges ipsos et principes in pretio fuit. Hoc enim testantur epistolae, quas ad Aethelardum Doroensis ecclesiae metropolitanum, et primae sedis in Britannia pontificem, ad Offanum et Egfridum Merciorum , et Aedilredum Nordanhumbrorum reges, ad Aedilthidem famulam Dei, olim reginam, ad Osbaldum et Osberthum Northumbriae duces, et ad alios plures familiarissime scripsit: et duplices quas ad pontificem Romanum, et in Franciam de rebus arduis legationes obivit: quarum alteram recenset Willelmus Malmesburiensis lib. I De gestis regum Angliae, cap. , alteram Alcuinus ipse subindicat epistola  his verbis: Dum ego adolescens Romam perrexi, et aliquantos dies in Papia regali civitate demorarer, quidam Iudaeus Iulius nomine cum Petro magistro habuit disputationem. Ubi per Petrum magistrum, senem illum diaconum Petrum cognomine Pisanum intelligit, qui Caroli Francorum regis in grammatica praeceptor fuisse legitur . CAPUT VII Evocatur in Franciam a Carolo Magno; vocationis eius causae.  Sed et aliquanto post Carolus ipse gloriosissimus rex qui doctrinam eius ac sapientiam expertus fuerat, tum in Francia cum ad se pro pacis foedere missus est, tum etiam in urbe Papia dum ibi moraretur, de remotis eum Britanniae finibus honorabiliter evocavit, ut suae bonae voluntatis adiutor in verae sapientiae studiis promovendis existeret, liberalesque omnes disciplinas pene tunc per Galliam exstinctas ad lucem revocaret. Hanc enim Alcuinus evocationis suae causam allegat epistola  ad Carolum regem, ubi sic loquitur: Haec enim vestram optimam sollicitudinem, Domine mi David, semper amare, et praedicare agnoscebam, omnesque ad veram sapientiam discendam exhortari, imo et praemiis honoribusque sollicitare, atque ex diversis mundi partibus amatores illius vestrae bonae voluntati adiutores convocare studuistis. Inter quos me etiam infimum, eiusdem sanctae sapientiae vernaculum de ultimis Britanniae finibus adsciscere curastis, atque utinam tam utilem in domo Dei servulum, quam promptulum vestrae obedire voluntati. Quia diligens diligebam in sacratissimo pectore vestro, quod in me vos velle invenire intelligebam. Quod et tangere videtur carmine  his verbis: Albinus veniens peregrino vatis ab orbe, Suscipit hunc Carolus huius rex inclytus orbis, His quem direxit praeclara Britannia terris, Cum pietate sacrae sophiae, tum propter amorem. Verum epistola ad Laidradum episcopum Lugdunensem, Nefridium episcopum Narbonensem, Benedictum abbatem, simulque sanctissimos in Gothiae provinciae partibus episcopos, abbates, et fratres, aliam superadiicit rationem, nempe ut piissimum regem Carolum in fidei catholicae defensione contra Felicem Urgellitanae sedis episcopum, et eius sectatores haereticos adiuvaret sibique hoc etiam a sanctissimo quodam viro prophetiae spiritu praedito, dum adhuc in Britannia versaretur, praedictum fuisse profitetur: Neminem, inquit, ad meum unquam comparavi servitium, sed magis devota charitate omnibus Christi Dei mei famulis servire desideravi. Ad cuius servitii facultatem, divina, ut credo, iubente dispensatione, ad gloriosum et omni honore nominandum huius regni principem et regem Carolum vocatus adveni, sicut mihi quidam sanctus vir, prophetiaeque spiritu praeditus Dei esse voluntatem in mea praedixerat patria: etiam et ut vir venerabilis totusque Deo deditus mihi mandatum dederat magister, ut si alicubi novas audirem oriri sectas, et apostolicis contrarias doctrinis, mox totum me in catholicae defensionem fidei dedissem. Et libro I adversus Elipanti epistolam, de Carolo verba faciens: Non ego illum corrumpere veni in Franciam, qui corrumpi non potest, sed adiuvare in fide catholica, in qua ille ab ineunte aetate nutritus fuit, et optime a Christianissimis parentibus, et magistris catholicis edoctus. Ex quibus omnibus patet labi tum illos, qui Alcuinum apud Carolum seu terrae amoenitate, seu regis humanitate captum resedisse scribunt, cum ab Offa Merciorum rege ad eum conciliandae amicitiae causa delegatus est: tum illos, qui ab Achaio Scotorum rege ad Caroli petitionem missum asserunt : tum denique et eos, qui audito quam gratanter sapientes viros religiosissimus regum Carolus susciperet, conscensa navi sponte ad eum venisse tradunt. CAPUT VIII. Tempus adventus et haeresis Felicianae condemnatio.  Quod autem ad tempus huius sui in Franciam adventus spectat, nemo veterum id hactenus adnotasse videtur, nec ipse etiam Anonymus, qui Vitam eius dictante Sigulfo conscripsit. Sed si bene rerum series et ordo consideretur, eum ante annum  aut  evocatum non fuisse, deprehendi poterit. Rogerus enim de Hoveden in priore parte Annalium, et post eum Mathaeus Westmonasteriensis in Florario, referunt Carolum regem anno  misisse Synodalem librum ad Britanniam, qui sibi a Constantinopoli directus fuerat, multa inconvenientia et verae fidei contraria continentem: contraque eum scripsisse Albinum epistolam ex auctoritate divinarum Scripturarum mirabiliter affirmatam, ac illam ex persona episcoporum et principum Angliae, Carolo regi Francorum attulisse. Cui congruit etiam, pro tempore, quod ipse Alcuinus ait lib. I adversus Elipantum, his verbis: Antequam ego eodem sapientissimo rege Carolo iubente venissem in Franciam, haec eadem vestri erroris secta eodem glorioso principe praesidente, praesente Felice, quem multum laudare soles, vestrae partis tunc temporis defensore, ventilata est in celeberrimo loco, qui dicitur Raiginisburg, et synodali auctoritate sacerdotum Christi, qui ex diversis Christiani imperii partibus convenerant, aeterno anathemate damnata; imo et a beatae memoriae Adriano papa, qui tunc temporis sanctae Romanae Ecclesiae apostolica auctoritate rexerat sedem, funditus exterminata: donec idem Felix infeliciter ad vestras refugiens partes, sopitos infidelitatis cineres vobis exorantibus resuscitare intendit. Anno enim , ut habent Annales incerti auctoris, haeresis Feliciana, ipso auctore eam abnegante, apud Raganespurg primum damnata est: qui etiam per Engilberthum, Centulensis monasterii abbatem in praesentiam Adriani apostolici adductus, denuo eam confessione facta damnavit. CAPUT IX. Exhortatoriam epistolam Felici scribit, qui libello prolixo illi respondet, hortaturque praecipuos Franciae doctores, ut in fidei catholicae defensione laborent.  Alcuinus igitur sub annum  in has advenit partes, ac primo sui adventus tempore exhortatoriam epistolam Felici, ut se catholicae iungeret unitati, dirigere curavit. Cui Felix non epistolari brevitate , sed libelli prolixitate respondere nisus est, atque in eo omnes perfidiae suae foveas maxime aperuit: asserens Christum et veterem hominem esse, et nuncupativum Deum, et adoptivum Filium, et secunda indiguisse regeneratione, et alia plurima ecclesiasticae doctrinae inconvenientia. De hoc enim libello sic ipse Alcuinus alibi: Nuper, inquit, venit mihi libellus a Felice infelice directus; cuius propter curiositatem cum paucas paginolas legendo percucurri, inveni peiores haereses, vel magis blasphemias, quam ante in eius scriptis legerem, asserens Christum Iesum, nec Filium Dei esse verum, nec etiam verum Deum esse, sed nuncupativum. Scripserat et antea Felix disputationem cum Saraceno, quam cum petente Carolo rege diligentius quaesivisset Alcuinus, si quis ex suis famam illius audisset, dictum est illi, quod apud Laidradum episcopum Lugdunensem inveniri posset (Epist. ). Quapropter sub festinatione direxit missum unum ad praefatum episcopum, si forte ibi reperire quiret, ut quam citissime regiae presentiae dirigeretur. Sed interea curam suscepit respondendi ad alterum illius libellum, obsecravitque pium ac sapientem regem Carolum, ut sibi adiutores in defensione fidei catholicae daret, Paulinum patriarcham Aquileiensem, Richbodum et Teudulphum episcopos, aliosque celebres doctores ac magistros. Hoc enim ipse testatur epistola  ad Carolum, ubi ait: De libello vero infelicis non magistri, sed subversoris, placet mihi valde, quod vestra sanctissima voluntas et devotio habet curam respondendi ad defensionem fidei catholicae. Sed obsecro, si vestrae placeat pietati, ut exemplarium illius libelli domno dirigatur apostolico, aliud quoque Paulino patriarchae, similiter Richbodo et Teudulpho episcopis, doctoribus et magistris, ut singulis pro se respondeant. Flaccus vero tuus tecum laborat in reddenda ratione catholicae fidei. Tantum detur ei spatium, ut quiete et diligenter liceat illi cum pueris suis considerare Patrum sensus: quid unusquisque diceret de sententiis, quas posuit praefatus subversor in suo libello, et tempore praefinito a vobis ferantur vestrae auctoritati singulorum responsa. Et quidquid in illo libello vel sententiarum, vel sensuum, contra catholicam fidem inveniatur, omnia catholicis exemplis destruantur. Et si aequaliter et concorditer cunctorum in professione vel defensione catholicae fidei resonant scripta, intelligi potest quod per omnium ora et corda unus loquitur spiritus. Sin autem diversum aliquid inveniatur in dictis vel scriptis cuiuslibet, videatur quis maiore auctoritate sanctarum Scripturarum vel catholicorum Patrum innitatur: et huic laudis palma tribuatur, qui divinis magis inhaereat testimoniis. Et epistola  ad eumdem Carolum: Huius vero libri, inquit, vel magis erroris responsio, multa diligentia et plurimis adiutoribus est consideranda. Ego solus non sufficio ad responsionem. Praevideat vero tua sancta pietas huic operi tam arduo et necessario adiutores idoneos, quatenus haec impia haeresis omnimodis exstinguatur, antequam latius spargatur per orbem Christiani imperii, quod divina pietas tibi, tuisque filiis commisit regendum atque gubernandum. CAPUT X. Paulini patriarchae et Etherii episcopi libros adversus Felicem laudat.  Quare hoc velut classico excitati doctiores ac in rebus divinis peritiores, contra Felicianam hanc, aut Hispanicam potius, haeresim stylorum suorum spicula direxerunt. Paulinus enim inter alios, cui cum Alcuino summus iam amor intercesserat, tribus eam libris tunc oppugnavit, quos et Carolo Magno regi dedicavit, adiecta sub finem Regula fidei metro scripta; et ut urgentibus eius venerandis imperiis, ad manus reverentissimi viri, et in divinis rebus peritissimi et praeclari Albini, summae religionis perspicui oratoris sui deferrentur, obsecravit: sic Alcuinum interpellans, qui et ipse, tam honorifico ab eo prosecutus elogio, recepisse se scribit, ac miris effert laudibus, epist. . Sic enim ibi de illis loquitur: Quanto magis cum sacratissimae fidei vestrae libellum recensui, catholicae pacis puritate ornatum, eloquentiae venustate iucundissimum, sensuum veritate firmissimum, totius animi mei habenas in laetitiam laxavi? Ubi de uno lucidissimo et saluberrimo paradisi fonte, quatuor virtutum flumina, non solum Ausoniae fertilitatis prata, sed totius Ecclesiasticae Latinitatis rura irrigare conspexi. Ubi et aurivomos spiritualium sensuum gurgites gemmis scholasticae urbanitatis abundare intellexi. Quamplurimis vero profuturum et pernecessarium fecistis opus in catholicae fidei taxatione, quod diu optavi, et saepius domno regi suasi, ut symbolum catholicae fidei planissimis sensibus, et sermonibus luculentissimis in unam congregaretur cartulam, et per singulas episcopalium regiminum parochias omnibus daretur presbyteris legenda, memoriaeque commendanda: quatenus licet lingua diversa loqueretur, una tamen fides ubique resonaret. Unde illos quoque multi censuerunt dignissimos, qui cum Alcuini scriptis excuderentur. Quod a nobis praestitum, ope veteris codicis ms. clariss. ac doctiss. virorum Puteanorum fratrum, nemo futurus est, credo, qui non aequi bonique consulat. Sed praeter Paulinum hunc, Etherius adhuc, sive Hitherius episcopus Uxamensis, et Beatus abbas, eodem tempore libros duos adversus eumdem errorem promulgarunt, Ingolstadii nuper iuris publici factos. De quibus et Alcuinus noster, Felicem alloquens: Quod vero, ait, quemdam Beatum abbatem et discipulum eius Hitherium episcopum dicitis huic vestrae sectae primum contraire, laudamus eos in eo, quod veritatem defendere conati sunt. Sed an Richbodus et Teudulphus episcopi, similem operam praestiterint, nondum innotuit. CAPUT XI. Libello Felicis respondet septem libris, illumque tandem catholicum efficit, ac Elipantum etiam quatuor aliis libris oppugnat.  Alcuinus vero, sicut ipse testatum reliquit libello etiam Felicis septem suae devotionis libellis respondit, omnesque eius pravitatis evacuavit doctrinas. Qui libelli  lecti sunt et probati in praesentia Caroli regis et sacerdotum Christi: tantamque vim ac auctoritatem habuerunt, ut idem Felix anno praefati gloriosi principis trigesimo secundo, advocatus voluntarie veniens ad Aquis palatium, ibique in praesentia domni regis et optimatum illius, sive sacerdotum Dei rationabiliter auditus, et veraciter convictus, atque Deo dans gloriam, veramque confessus fidem, in pacem catholicae unanimitatis reversus sit cum suis discipulis, qui ibi tunc temporis erant praesentes. Sed hoc postquam error eius iterum Francofurti damnatus fuit. Nam incerti auctoris Annales referunt, quod anno  Synodus habita Franconofurt, in qua haeresis Feliciana coram episcopis Germaniarum et Galliarum Italorumque, praesente magno principe Carolo, et missis Adriani apostolici Theophilacto et Stephano episcopis, tertio damnata est, et rata stipulatione damnatio roborata. Hoc facto Carolus cum exercitu Saxoniam ingressus est, Aquasque reversus anno . Felix ibi a Laidrado episcopo Lugdunensi perductus, ac suo conspectui praesentatus, ut ipsissimis Felicis verbis utar, licentiam ab eo accepit sententias suas, quas ex libris sanctorum habere se de adoptione carnis in Filio Dei, seu nuncupatione in humanitate eius, credebat, episcopis et abbatibus, et caeteris doctoribus, quos ad se ordinatio gloriosi principis convenire fecerat, praesentaret: quatenus non in violentia, sed ratione veritatis sua assertio rata iudicaretur, si ab illis per auctoritatem sanctorum Patrum minime repudiaretur. Quod ita factum est. Nam prolatas ab eo sententias de superdicta contentione, hoc est, de adoptione carnis atque nuncupatione, ita illi (de quorum numero Alcuinus), ex auctoritate sanctorum Patrum, id est Cyrilli episcopi et beati Gregorii papae urbis Romae, seu beati Leonis, sive et aliorum sanctorum doctorum, qui illi prius incogniti erant, sive per auctoritatem synodi, quae nuper in Roma hac intentione, praecipiente gloriosissimo ac piissimo Carolo, adversus epistolam eius, quam dudum scripserat venerabili viro Albino abbati Turonensis ecclesiae (sic enim Alcuinum nostrum indigetat, et nos infra de abbatiis eius plura) congregata fuerat: In qua synodo, praesente Leone apostolico (qui eodem anno Adriano successerat), et cum eo caeteris episcopis numero  residentibus, et plerisque presbyteris ac diaconis cum eis in domo beatissimi Petri apostoli: per horum, inquam, omnium auctoritatem istas iam dictas illius sententias, non qualibet ut praefatum est, violentia, sed ratione veritatis, ut oportuit, excluserunt. Quorum auctoritate veritatis, et totius Ecclesiae universalis consensu convictus, meliori intellectui eorum, quam suo, quem prius sequebatur, coniunctus, et ad universalem Ecclesiam Deo favente reversus est ex toto corde suo, non qualibet simulatione, seu velamine falsitatis, sicut dudum, sed vera cordis credulitate, et oris professione. Hactenus Felicis iam non ulterius infelicis futuri verba. Cuius in conversione quam partem habuerit Alcuinus, ipse sic breviter docet, Elipantum alloquens: Ego cum Rufino beatum Felicem martyrem non feci, sed Felicem olim vestri erroris complicem, Deo miserante, catholicum effeci. Nec longe postea Elipantum quoque Toletanae sedis episcopum, iam sepultos discipuli cineres suscitare conantem, quatuor aliis magnae eruditionis libellis oppugnavit. Sed an expugnaverit, et ad unitatem Ecclesiae reduxerit, in scriptis eius non invenitur. CAPUT XII. Carolum regem omni disciplinarum genere imbuit, et an David, eiusdem Caroli proprium nomen fuerit, vel ascititium.  Quoniam vero Alcuini praecipua etiam in docendo laus fuit, postquam ab Anglia ubi profitebatur in Galliam evocatus est, iam videndum qualiter discipulis, qui ab ultimis orbis terrae partibus frequentissimi ad illum audiendum concurrebant, reconditae philosophiae thesauros omnes, inusitata quadam facundia deprompsit. Factus igitur Franciae novus civis, Carolo deinceps sedulus et fidelis comes adhaesit, eiusque imprimis animum omnibus disciplinis imbuit, adeo ut nec illi par in toto orbe foret in scientiis. Quod vel ex rhetoricae dialecticaeque Alcuini cum eo dialogis, vel ex dedicatoria librorum sanctae Trinitatis epistola facile colligi potest, ubi cum libros hos Carolo iam imperatori coronato mitteret, post annum videlicet octingentesimum, principem populi Christiani cuncta debere scire tradit, officiumque, quo a quibusdam magister vocabatur ostendens, nonnullos reprehendit, qui minus utile existimabant, nobilissimam regis intentionem dialecticae etiam disciplinae discere voluisse rationes. Item ex carmine , in quo Euboricae urbis iuventum sic alloquitur: Talia namque placent vestro quia munera patri, Qui nunc egregias regalibus insonat artes Auribus, et Patrum deducit per prata sequentem, Praepulchro sophiae regnantem stemmate celsae. Sed melius adhuc ex his poematis  versibus: O mihi dulcis amor David per saecla valeto.    Quam te praesentem semper habere velim! Plerio ut tecum liceat mihi ludere versu,    Scandere vel summi sidera celsa poli, Vel pulchras tecum numerorum discere formas,    Irrepere aut veterum dicta stupenda Patrum. Aut tractare sacra aeternae praecepta salutis,    Quae via te mecum pervehat astra super. Carolum enim, hoc loco, sicut alibi fere semper, Davidem appellat. Quod an proprium ei vel ascititium nomen fuerit, affirmare vix ausim. Et certe non ascititium persuadent ista ad illum eiusdem Alcuini verba: Clarissimis vestrae nobilitatis filiis benedictio copiosa per vestra benefacta accrescat, sicut per solius homonymi tui David Deo dilectissimi regis sanctitatem, ut legitur, omnibus nepotibus suis regulis throni potestas conservata fuit. Nec enim, inquit, vir quidam doctiss. Davidem homonymum regis Caroli vocaret, si ab illius similitudine tantum et imitatione mens Alcuini fuisset eum hoc nomine donare. Quod etiam confirmari videtur alio ipsius Alcuini testimonio, dum scribit: David olim praecedentis populi rex a Deo electus, et Deo dilectus, et egregius Psalmista Israeli victrici gladio undique gentes subiiciens, legisque Dei eximius praedicator in populo exstitit. Cuius eximia filiorum nobilitate in salute mundi, de virga flos campi et convallium floruit Christus. Qui istis modo temporibus, ac eiusdem nominis, virtutis et fidei David regem populo concessit rectorem et doctorem. Sub cuius umbra superiora quiete populus requiescit Christianus, et terribilis undique gentibus exstat paganis. Et forte, addit praefatus vir doctissimus immutatum illi nomen, cum vel baptizatus, vel in regem unctus est. Nam de Pippino Italiae rege eius filio hoc idem factitatum. Proprium vero fuisse dissuadet illius et subsequentis aevi mos, quo reges nostros hoc Davidis nomine communiter a scriptoribus interpellatos reperio. Sic enim Amalharius Treverensis episcopus  et Stephanus papa apud Theganum Ludovicum regem, Caroli Magni filium, novum ac secundum David appellant. Sic Lupus Ferrariensis abbas Carolum Calvum Ludovici filium Davidi in consiliis comparat. Itali apud Luitprandum Ticinensem levitam , Berengarium regem alterum David venisse latrant, eumque vel ipsi Magno Carolo caeca mente praeferunt. Ac ut recentiora aliqua commemorem, Simon quoque Grebanus Carolum VII, et cuncti nuper Henricum Magnum Davidem publice nuncuparunt . CAPUT XIII. Ludovico et Pippino praeceptor datur, aliosque complures in Gallia praecipuos erudit.  Qualitercunque se res habeat, profecto Alcuini commendatio tanta fuit apud Carolum regem, ut non solum eius praeceptor ac deliciosus nominaretur, sed ab illo quoque potissimum eligeretur, qui Ludovicum ac Pippinum filios litterarum praeceptis informaret. Quod partim ex Radulpho decano Tungrensi, lib. I De canonum observantia, partim ex ea, quam Alcuinus ipse cum Pippino nobilissimo ac regali puero instituit, disputatione discitur. Et quia magister totius regionis peritissimus ac doctissimus erat [hoc enim Amalharii Fortunati de eo elogium docet ] magno etiam aliorum virorum concursu et admiratione auditus est, plurimosque eruditionis fama insignes discipulos habuit. In quorum numero praecipui fuerunt Amalharius ipse tunc puer, Treverensis deinde episcopus; Rhabanus Maurus et ipse puer, ad quem exstat epistola , sed magnus ac celebris postea vir, archiepiscopus enim Mogunciacensis tandem factus est; Haymo episcopus, Usualdus abbas Sancti Salvatoris, qui Martyrologium sanctorum scripsit; Richbodus cognomento Macharius, episcopus Treverensis ante Amalharium , Petrus archiepiscopus Mediolanensis, sanctus Aldricus Ferrariensis abbas, et alii complures. CAPUT XIV. Quibus in locis docuit, et an primus Academiae Parisiensis institutor.  Sed non constat inter omnes de locis in quibus sic iuventutem erudiendo perpetuam apud omnes gloriam promeruit. Trithemius enim non semel in Fuldensi eum monasterio moratum, ac ibi plures ex monachis clarissimos enutrivisse discipulos scribit, inter quos et Haymonem, Usuardum sive Isuardum, ac Rhabanum nominat. Auctor Chronici Augustani Ecclesiastici, cap. , apud sanctum Gallum docuisse, ac nobili ibi auditorio claruisse testatur. Et alii recentiores Parisiis quoque legendi munere perfunctum asserunt, illorum sequentes opinionem et auctoritatem, qui celeberrimi huius scientiarum emporii fundamentum ab eo eum doctissimis aliquot viris aliis iactum fuisse tradiderunt. An autem hoc verum; nullis ipse suis scriptis declarat. In Francia profecto se scholas publicas tenuisse refert epistola  ad Carolum Magnum his verbis: Nunc vero frigescente sanguine quasi vespere in Francia seminare non cesso. Et epistola ad eumdem : Nec fastidiosa segnities legentium, inquit, benivolentiae magistri iuste deputari debet, si plurimis inclytum vestrae intentionis studium sequentibus; forsitan Athene nova perficeretur in Francia: imo multo excellentior, quia haec Christi Domini nobilitata magisterio, omnem Academiae exercitationis superat sapientiam. Illa tantummodo Platonis erudita disciplinis, septenis informata claruit artibus. Haec etiam insuper septiformi sancti Spiritus plenitudine ditata, omnem saecularis sapientiae excellit dignitatem. Sed in quibus Franciae provinciis eiusmodi litterarum semina iecit? aut ubinam urbium vel civitatum Gallicarum haec Athene perfecta fuit? Forte in facundissima Parisiorum Lutetia, ad quam Carolus rex studium de urbe Roma transtulisse, quod de Graecia illuc translatum fuerat a Romanis, in Magno Chronico Belgico legitur? Plurima sunt quae vetant credere. Primo, quod Alcuinus, vel Parisiorum, vel Lutetiae nullibi meminit. Secundo, quod cum in pluribus Galliae locis fuerit, aut cum Carolo rege, ut Aquisgrani apud auctorem Vitae sancti Ludgeri lib. I, cap. , aut sine rege Carolo, ut in Belgica latitudine, Turonis, in Centulo, apud sanctum Amandum, et alibi: nunquam tamen docuisse se verbis apertis indicat, nisi vel in palatio regis, vel Caesaroduni Turonum. In palatio enim scholam fuisse demonstrant haec eius ad Carolum verba: Ego ignarus, nesciens Aegyptiacam scholam in palatio Daviticae versari gloriae. Ego abiens Latinos ibi dimisi, nescio quis subintroduxit Aegyptios. Quod vero et apud Turonos Gallicam erudierit iuventutem, non semel, sed frequenter repetit. Epistola  ad Carolum regem: Aliquos ex pueris nostris remittam, qui revehant in Franciam flores Britanniae, ut non sit tantum modo in Euborica hortus conclusus, sed in Turonica emissiones paradisi cum pomorum fructibus, ut veniens Auster perflare hortos Ligeri fluminis, fluant aromata illius. Item epistola : Ego itaque, licet parum proficiens, cum Turonica pugno rusticitate. Vestra vero auctoritas palatinos erudiat pueros. Et si ascititiis etiam niti testimoniis licet, ubi Athene illa nova, de qua nunc dixi, melius collocari potest quam in eiusmodi schola Turonensi? Nam Sangallensis monachus sic ea de re: Dedit autem Albino Carolus rex abbatiam sancti Martini iuxta Turonicam civitatem, ut quando ipse absens esset, illic requiescere, et ad se confluentes docere deberet. Cuius in tantum doctrina fructificavit, ut moderni Galli, sive Franci, antiquis Romanis, vel Atheniensibus aequarentur. CAPUT XV. Quibus a Carolo beneficiis honestatus est.  Verum, quia in mentionem abbatiae sancti Martini incidimus, operae pretium est nunc perscrutari quibus rex Carolus beneficiis hunc praeclarum magistrum honestavit, aut quas illi largitiones in regno suo contulit. Multa namque regiae benignitatis in eum benefacta fuisse, vel ex epist.  ad Carolum discitur, ubi sic ait: Summa Deus Trinitas vestrae bonitati, omnium dilectissime David, aeterna restituat beatitudine, quidquid pietatis vel benignitatis in me famulum vestrum, sicut prima cognitione adventus mei ad vos misericorditer promisistis, ita omnia fideliter implestis; et ad cumulum plenissimae veritatis, quae semper vestri pectoris insident thesauro, centuplum addidistis, ut cunctorum luce clarius oculis patescit, auribusque per longinqua terrarum resonat multorum. Imprimis autem illi sancti Lupi Trecensis abbatiam dedit, ut refert anonymus eius Vitae scriptor. Quod et ipse videtur innuere epistola  ad sororem suam, his verbis: Plurimum mihi placuit crux quam vestra mihi benignitas direxit. Et credo vos aeternam habere a Deo mercedem pro illius opere, et assiduas sancti Lupi intercessiones, et laudabiles gratiarum actiones ab eis qui ad ilius patrocinia confugere solent. Abbatiam quoque Bethlehem, sive Ferrarias in Wastinensi pago possedit, ut in Vita sancti Aldrici Senonensis archiepiscopi legitur: nec non cellam sancti Iudoci ad hospitium peregrinis praestandum ei commendatam. Est enim de hac testimonium Lupi Ferrariensis in epist.  ad Lotharium regem, cum eamdem ipse cellam accepisset a Caroli Magni filio Ludovico imperatore: Cellam, inquit, sancti Iudoci, quam Magnus Carolus quondam Alcuino ad eleemosynam exhibendam peregrinis commiserat, beatae memoriae pater vester nobis ea ratione concessit, sicut edictum illius attestatur; ut quod eleemosynae superesset, in nostrum usum cederet. Nec dubito quin cella haec ab illa maritima cellula differat, cui etiam legitima se successione deseruisse scribit Alcuinus. Nam illius patronus sanctus Andreas, huius vero sanctus Iudocus. Illa corpore sancti Wilgisi, haec sancti Iudoci reliquiis clara. Utraeque tamen maritimae, illa in promontoriis, quae mari Oceano, et Humbri flumine cinguntur, in Northumbria: haec in Belgii loco maritimo; Wicus olim nuncupato, vel a sinuoso maris anfractu, qui Saxonice Wic appellatur, ut docet Rhenanus, vel a statione secura, ubi coniunctioribus aedificiis habitatur, si Wic id denotat, ut contendit Adrianus Iunius; vel a castello, si Wic castellum sonat, ut Alfricus vetus auctor asserit: nunc autem vulgo Saint-Iosse-sur-Mer. Et certe quod locus ille sancti Iudoci Wicus, seu Wici plurali numero quondam dictus sit, et ab Alcuino quoque nostro possessus aperte declarat ipse epist. , ubi de solitudine sua sic conqueritur: Ego pene quasi orbatus filiis remaneo domi. Damoeta Saxoniam, Homerus Italiam, Candidus Britanniam recessit; Martinus in Wicos apud sanctum Iudocum infirmus remansit. Item epistola  ad Carolum regem: Revertenti me de Wicus, propter causas necessarias, quas ibidem habuimus disponere, occurrerunt mihi excellentiae vestrae dulcissimi apices. Denique sancti Martini Turonensis abbatiam ab eodem Carolo rege adhuc regendam recepit, cum saeculares occupationes omnino declinare cogitaret. Hoc enim idem ipse de se testatur epistola  ad eumdem regem, cum ait: Nam fere ante hoc quinquennium saeculares occupationes, Deum testor, non ficto corde declinare cogitavi. Sed vestrae piae providentiae consilio translatus sum in servitium sancti Martini, fidei catholicae et ecclesiasticae sanctioni, donante Deo proficuum. Ante quam tamen translationem, nescio an apud hoc monasterium acciderit, quod Odo Cluniacensis, Helinandus, Magni Chronici Belgici scriptor, et alii plurimi narrant, omnes illius monachos, una nocte ab angelis occisos fuisse, quia praeteritae religionis obliti sericis induebantur vestibus, deauratisque calceamentis incedebant: excepto illo solo, qui angelos percutientes vidit, et ut ad poenitentiam agendam reservaretur, eos oravit, ac tandem exoravit. Ademarus enim Engolismensis hoc in longe posteriora tempora reiicit, et alia de causa pariter accidisse sic affirmat: Tunc, inquit, scilicet Carolo Calvo regnante, sancti Martini monachi Turonenses nemine cogente, ante corpus eiusdem, abiecto monachi schemate, schema induunt canonicale: sed mox in eis pestis irruit, ut una nocte omnes morerentur, et de reliquo a canonicis ipse inhabitatur locus. Quae verba mihi suspicionem iniiciunt, nec usquequaque adhuc certum esse, quod in Chronico Turonensi reperitur: Anno  Carolum regem instituisse canonicos in ecclesia beati Martini Turonensis, auctoritate Adriani papae, eisque sanctum Alchoinum magistrum suum abbatem praefecisse. CAPUT XVI. Carolo Magno fuit a consiliis, et ab eo Romam legatus.  Caeterum vir tot et tam praeclaris abbatiis ditatus non solum eis magna sanctitatis ac doctrinae gloria praefuit, sed et a civilibus interim negotiis ac reipublicae cura non abfuit. Nam Carolus Magnus illum consiliis sibi semper intimum fecit, omniaque imperialis aulae, et maiora negotia, suae discretionis arbitrio diffinivit, inquit auctor Vitae sancti Aldrici Senonensis archiepiscopi. Quare et ab eo in aulam saepe accersitus legitur, dum absens esset: ac Romam etiam de iustitiis sancti Petri contra Longobardorum regem inquisiturus una cum Georgio episcopo, et Gulfardo abbate, ab eodem principe legatus est, ut refert Anastasius Biblioth. in Vita Adriani I papae. Cumque inter Offam regem et dictum Carolum aliquid dissensionis exortum fuisset, unus adhuc prae caeteris est electus, qui pro pace in illas partes mitteretur. Denique Romam cogitans idem Carolus anno  optavit secum eum ducere. Sed duabus epistolis excusavit se, fumo sordentia Turonorum tecta auratis Romanorum arcibus praeponens: rogavitque regem, ut dimitteret eum fideliter et instanter orationibus cum Deo servientibus apud sanctum Martinum iter suum adiuvare. Qua re impetrata, certior factus Carolum Gallici littoris perlustrare velle littus, antequam in Italiam descenderet, occurrendum tamen illi putavit in Centulo apud sanctum Richarium: ibique cum eo Paschalem festivitatem celebrans, scripsit, seu potius emendavit Vitam eiusdem sancti Richarii confessoris, quam et ipsi regi piissimo Carolo dedicavit epistola nuncupatoria. CAPUT XVII. Docuit Turonis ad extremum vitae diem, ibique plurima volumina scripsit.  Inde autem Turonos reversus, quam ab initio vitae rationem instituerat, ad extremum usque aetatis suae diem retinuit. Ibi enim pie sancteque vixit, et iuventutem Gallicam erudire continuans frequenti etiam ac frugifera voluminum editione laudem sibi nunquam morituram peperit. Potissimum vero Quaestiones, vel ut ipse vocat, Interrogationes de libro Geneseos illic composuit, ac eas Sigulfo veteri et individuo socio, successorique in abbatia Ferrariensi futuro, consecravit. Enchiridion quoque, sive piam ac brevem expositionem in quosdam psalmos tunc elaboravit. Item Commentaria super Ecclesiasten, quae dilectissimis discipulis Oniae sacerdoti, Candido presbytero, et Nathanaeli diacono nuncupavit. Nec non luculentissimos illos septem aliorum commentariorum libros, quos ad petitionem Gislae et Richtrudae Deo dicatarum virginum, suarumque quondam in Anglia discipularum, super Evangelium sancti Ioannis exaravit. Praeterea Caroli regis praecepto, tunc etiam Veteris ac Novi Testamenti Scripturas omnes correxit, et correctas illi e sancto Martino transmisit. Psalterium Davidicum per hebdomadam disposuit, quod sub inscriptione Officiorum per ferias a Ioanne Baleo citatur, itaque a nobis ex antiquissimo codice viri illustrissimi Iac. Aug. Thuani nunc primum editum est. Homilias seu conciones per annum legendas ex antiquis Ecclesiae Patribus collegit. Librum De virtutibus et vitiis ad Widonem sive Wittonem Marcae Britannicae comitem scripsit. Libellum de Antichristo, quem nonnulli antehac Rhabano, quidam etiam sancto Augustino tribuerunt, elucubravit. Vitam et miracula sancti Martini sub compendio mirifice arctavit. Epistolas denique multas eruditione plenas ad Adrianum et Leonem summos pontifices, ad gloriosum regem Carolum, ad Angelbertum primicerium palatii Pippini regis, ad Megenfridum regalis palatii archarium, ad Aericum sive Ehericum ducem Foroiuliensem, ad Magenharium comitem Senonensem, ad Flavium Homerum Caroli regis auricularium, ad Paulinum patriarcham Aquileiensem, ad Laidradum Lugdunensem et Nefridium Narbonensem episcopos, et ad alios plures magnae auctoritatis ac potentiae viros scripsit. Nam de aliis eius libris non adeo plane constat, ubi vel quando compositi sunt: Vita duntaxat sancti Willibrordi, quam in Anglia; Rhetoricisque et Dialecticis praeceptionibus, quas in palatio regis elaboravit, exceptis. Tribuimus vero etiam illi Libros Sacramentorum ac De divinis Officiis, quia sub eius nomine iam antehac excusi sunt, etsi nec coniecturis destituimur, ultimum ab eo nunquam fuisse conscriptum. Auctor enim illius quisquis sit, Galliae Braccatae incolam se profitetur: exemplarque vetusto stylo exaratum, cuius ope  capita integra restituimus, quaestionem de Natalitiis sanctorum capiti  subiunctam ascribit Elprico monacho, qui iuxta Trithemium floruit anno  et demum in eo festivitatis omnium sanctorum institutio Kalendis Novembribus memoratur, quo die tamen eam longe post Alcuini obitum in Gallia ac Germania celebrari coepisse, scilicet anno , ex Sigeberto et aliis facile discitur. Quidquid sit, plurima insuper eius scripta feruntur, quae temporum sive iniuria sive negligentia adhuc latent. CAPUT XVIII. Eius obitus, sepultura et sanctitas.  Tot igitur ac tantorum ingenii ornamentorum laude clarus, sub umbra potentiae et sub tegmine pietatis Caroli religiosam ducens vitam: totam infirmitatis senectutisque suae consolationem in Deum intendens, inter fratres in ecclesia sancti Martini Deo fideliter servientes, tandem sicut desiderabat, feliciter requievit anno Christi  secundum omnium pene antiquorum testimonium, et ad coeli praemia evolans XIV Kal. Iunias, in eadem ecclesia cum epitaphio, quod ipse sibi vivens posuerat, a suis sepultus est. Falsum enim et quod Willelm. Malmesb. asserit, eum apud sanctum Paulum in Cormaricensi coenobio diem obiisse: et quod alter recentior annotat, sepulturam in Hersfeldensi ecclesia Fuldae vicina accepisse. Denique, post extremum vitae diem beati quoque, sive sancti titulum promeruit, ut docent anonymus in eius Vita, Flodoardus lib. III Hist. Rem. cap. , sancti Martini canonicus in Chronicis, et Rhabanus archiepisc. Mogunciacensis in Martyrologio. Atque haec fere sunt omnia, quae de Alcuino discere licuit ex ipsius Operibus. DE BEATO ALCUINO CAROLI MAGNI PRAECEPTORE TESTIMONIA VETERUM ET QUORUMDAM RECENTIORUM SCRIPTORUM.  I. Eginhartus in Vita Caroli Magni, apud Bouquet., Script. Rer. Gallic. tomo V, pag. . In discenda grammatica Petrum Pisanum diaconum senem audivit, in caeteris disciplinis Albinum cognomento Alcuinum item diaconum, de Britannia Saxonici generis hominem, virum undecunque doctissimum, praeceptorem habuit: apud quem et rhetoricae et dialecticae, praecipue tamen astronomiae ediscendae plurimum et temporis et laboris impertivit. II. Sanctus Paulinus Aquileiensis patriarcha in epist. ad Carolum Magnum de libris, quos adversus Felicem episcopum scripsit, apud Madrisium Opp. sancti Paulini, pag. . Haec quippe specialia precum mearum libamina singulariter, pectoris mei purissima incitante devotione, in conspectu orthodoxi principis, terraeque domini praelibare festino: quatenus hoc nostrum, licet non pretiosum, quodcunque tamen munusculum, ad manus reverendissimi viri, et in divinis rebus peritissimi et praeclari, Albini scilicet, summae religionis praecipui oratoris vestri, mihique super omnia flaventium favorum dulcissimi mella, urgentibus vestris citius venerandis imperiis deferatur. Nescio plane, si possim quandoque in alio haec congesta volumine, inviolabili charitati illius meis viribus impertire. Non quod his ille indigeat, sed ut ex his clarius detur intelligi, cuius dilectionis et amicitiae erga eum pleni amoris dulcedo meo semper in pectore quantocius suaviter saporata dulcescat. III. Sangallensis monachus, lib. I de Gestis Caroli Magni, apud Bouquetum, Script. Rer. Gall. tomo V, pag. . Audito autem Albinus de natione Anglorum, quam gratanter sapientes viros religiosissimus regum Carolus susciperet, conscensa navi venit ad eum. Qui erat in omni latitudine Scripturarum supra caeteros modernorum temporum exercitatus, ut pote discipulus doctissimi Bedae, peritissimi post Gregorium tractatoris. Quem usque in finem vitae iugiter secum retinuit, nisi quando ad ingruentia bella processit, adeo ut se discipulum eius et ipsum magistrum suum appellari voluisset. Dedit autem illi abbatiam sancti Martini iuxta Turonicam civitatem, ut quando ipse absens esset, illic requiescere et ad se confluentes docere deberet. Cuius in tantum doctrina fructificavit, ut moderni Galli sive Franci antiquis Romanis et Atheniensibus aequarentur. Item ibidem, pag. : Gloriosissimus itaque Carolus per totum regnum suum studia litterarum florere conspiciens, sed ad maturitatem Patrum praecedentium non pervenire condolens, et plus quam mortale laborans, in hanc taediatus vocem erupit: O utinam haberem duodecim clericos ita doctos omnique sapientia sic perfecte instructos, ut fuerunt Hieronymus et Augustinus. Ad quod doctissimus Albinus ex ipsorum comparatione merito se indoctissimum iudicans, in quantum nullus mortalium in conspectu terribilissimi Caroli audere praesumeret, maxima indignatione concepta, sed parumper ostensa, respondit: Creator coeli et terrae similes illis plures non habuit, et tu vis habere duodecim? IV. Anonymus scriptor Vitae sancti Aldrici Senonensis archiepiscopi, nec non Ferrariensis abbatis, apud Mabill. saec. IV, Ben., pag. . Parentes sancti Aldrici eum Deo perpetuo serviturum monasterio praesentaverunt, quod in honore beatae Mariae erat fundatum: ubi sub Alcuino abbate, magistro litterali, cui iam dicti coenobii (Ferrariensis sc.) administratio tunc temporis erat commissa, monachalis disciplinae suscepit insignia. V. Altfridus episcopus Monasteriensis in Vita sancti Ludgeri, lib. I num.  et , apud Mabil., saec. IV Ben. part. I, pag. . Alcuinus illo in loco tunc magister erat, qui postea temporibus Caroli iunioris (habita ratione Caroli Tuditis avi sui, id est Caroli Magni) in Turonis et in Francia magisterium exercuit: cui statim vir prudens Liudgerus sedulo iungebatur, hauriendo ob eo spiritualia dogmata..... Liudgerus igitur cupiens saturare se praelibati dulcedine favi, petiit ab abbate Gregorio licentiam redeundi ad magistrum Alcuinum..... Tunc Gregorius et parentes eiusdem Liudgeri quandoque precibus victi, direxerunt eum ad praefatum magistrum Eboraicae civitatis Anglorum, praebentes quae illi opus erant in via: quem magister illustris Alcuinus cum magno suscepit gaudio..... et mansit ibi annis tribus et mensibus sex, proficiens in doctrinae studio..... Tunc Alcuinus necessitate compulsus direxit Liudgerum cum praefatis negotiatoribus: misit etiam cum eo et diaconem suum, nomine Putul, timens ne amore discendi aliam regionis illius civitatem adiret et... aliquas pateretur insidias. Dicebat enim, potius se velle mori, quam ut filius suus dilectus illic quidquam pateretur lethalis mali. Directus itaque Liudgerus prospero cursu pervenit ad patriam suam, bene instructus, habens secum copiam librorum... Diaconus vero, qui venerat cum eo, iuxta dispositionem magistri Alcuini auctus benedictionibus, perrexit Romam, iterum reversurus: qui etiam postea cum Alcuino venit in Galliam in ordine presbyterii, quem acceperat Romae cum licentia abbatis sui. VI. Anonymus scriptor Vitae sancti Liudgeri episcopi, apud Mabillonium saec. IV Ben. lib. I, cap. , pag. . Eo tempore in Eboraica civitate famosus merito magister scholam Alcuinus tenebat, undecunque ad se confluentibus de magna sua scientia communicans. Huius mox, ut illuc pervenerunt, Liudgerus familiarem amicitiam adeptus, spatio quo inibi demorabantur, ad eum sedulo de scripturis interrogantem accessit. Verum cum sacris ordinibus perceptis ad eum, qui eos miserat, redeuntes venirent, Alubertus cum Gregorio pii laborem operis assumpsit. Porro Liudgerus Alcuini desiderio, et amore discendi reditum, si fieri possit, meditabatur. Quod cum saepius tentanti Gregorius tandem difficillime concessisset, paratis cum eius adiutorio et parentum suorum, quae talis peregrinatio poscebat, remeavit Britanniam. Suscipiens eum magister honorabilis magna, cuius animum noverat, coluit charitate, tribusque continuis annis paterna in monachorum monasterio sollicitudine erudiens, quarto anno dimidio apprime eruditum ad patriam remisit: Item cap. : Gloriosus imperator Carolus eius  famam audiens, prodente eum maxime Alcuino praeceptore quondam suo, qui eo tempore de Britannia in Franciam venit, misit semel et iterum, atque litteris Alcuini eiusdem ad se eum venire mandavit. Et cap. : Vidit quoque hoc (splendorem lucis in obitu sancti Liudgeri) et mirandus imperator Carolus, qui eo tempore in Aquis palatio moratus est. Eadem namque hora pro inspectione siderum cum Alcuino, a quo astrologiam didicerat, fuerat egressus. VII. Hariulfus in Vita sancti Angilberti, num. , apud Mab., saec. IV, part. I, pag. . Albinus a venerabili Angilberto accersitus Centulam Vitam sancti Richarii antiqua simplicitate negligentius digestam venusto sermone composuit, praemissa operi praefatione ad eumdem gloriosum Augustum Carolum, in qua patenter monstratur beati Patris Richarii magna et pluriora fuisse miracula, quam ille exiguus Vitae eius textus enarrabat. Antiphonas quoque et responsoria vel hymnos de eodem sancto composuit, ut magni Patris festivitas nihilominus congrui officii habere videretur. VIII. Anscherus in Vita eiusdem sancti Angilberti, num. , apud Mab., pag. . Sane libellum de Vita sancti Richarii sermone simpliciore digestum evocato ad se Albino magistro comptius atque lucidius componi et transcribi fecit, omissis illis miraculis, quae Domini confessor in diversis locis, ac regionibus copiose patravit, de quibus seorsum codex magnus habebatur. Hymnos etiam tam nocturnos quam diurnos et antiphonas cum responsoriis, sumpta materia de vita ipsius, idem Albinus composuit. IX. Ardo seu Smaragdus in Victa sancti Benedicti abbatis Anianensis, num. , apud Mab. l. cit., pag. . Alcoinus quoque ex genere Anglorum, ordine levites, sapientia praeclarus, sanctitatis merito venerabilis, regens monasterium beati Martini confessoris, qui fuit Turonensium pontifex, quique in aula gloriosi imperatoris Caroli omni honore dignus habebatur, audita expertaque viri Dei sanctitatis fama, inviolabili se illi charitate coniunxit, ita ut ex suis epistolis ei saepe directis, aggregatis in unum, unus conficeretur libellus. Datis itaque illi muneribus postulat obnixe sibi monachos dari; cui cum protinus venerabilis pater assensum praebuisset, equos misit, qui eos ferrent: quos in monasterio, cui nomen est Cormarine, quod aedificaverat, collocavit. Fuere etiam et hi, ut reor, XX cum praelato sibi magistro; ad quorum bonum conversationis exemplum, magna est aggregata multitudo monachorum. X. Paschasius Radbertus in Vita sancti Adalhardi abb., num. , apud Mab. l. cit., pag. . Ob hoc autem ab aliquibus, ut epistolae magistri Albini ferunt, Antonius vocabatur; a nonnullis vero Aurelius Augustinus. XI. Beatum Alcuinum scripsisse Vitam Caroli Magni dicitur in fine Vitae eiusdem imperatoris ab Eginhardo editae, apud Bouquet, tom. V Script. Rer. Gallic. pag.  his verbis. Reliqua actuum eius gesta, seu et quae in carminibus vulgo canuntur de eo non hic pleniter descripta: sed require in Vita, quam Alcuinus de eo scribit. Quae verba vitae ab Eginhardo scriptae ab alio quodam addita habentur ex uno cod. ms. bibliothecae Thuanae. XII. In Spicilegii d'Acheriani tom. IV, pag. , in Thesauro monasterii Centulensis anno  descripti memoratur Missalis Gregorianus et Gelasianus modernis temporibus ab Albino ordinatus. Et Lectionarius plenarius a supra dicto Albino ordinatus. XIII. In egregio codice ms. Carnutensis ecclesiae, continente librum, qui Comes vocatur, teste Mabillonio, saec. IV Ben. in additionibus et correctionibus pag.  haec verba leguntur post medium. Hunc codicem, qui ab ecclesiasticis viris Comes appellatur, tua, lector, noverit perspicacitas, ab eo codice sumptum, quem constat ab Albino, eruditissimo viro, Carolo sapientissimo imperatore praecipiente, lima rectitudinis esse politum atque emendatum. Qui codex licet a multis haberetur, a plerisque tamen mendose et non bene distincte legebatur. Ob id studii fuit eiusdem Dei cultoris, ut a praefato viro ad purum corrigeretur, et distinctionibus artis grammaticae pronuntiandi gratia distingueretur: ita videlicet, ut legentibus eiusdem codicis textus iter planum panderet, et audientium auribus nihil inconsonum afferret, simplices quoque errare non sineret. Nobis autem curae fuit ita hunc emendate atque distincte transcribere, sicut ab eodem magistro emendatus exstat atque distinctus, etc. XIV. Amalarius Libr. de ordine Antiphonarii cap.  in Bibliotheca PP. tom. XIV, Edit. Lugdun., de Responsoriis Psalmorum, pag. . Audivi illos canere in isto ordine, quando videbar puer esse ante Albinum doctissimum magistrum totius regionis nostrae, cuius auctoritate delectatus et fretus, postquam libertate usus sum canendi, quae congrua mihi videbantur, coepi illos canere ab Octavis Pentecostes usque Kalendas Iulii. Et cap.  de Officio in Dedic. Eccles. pag. : Audivi illas  in ea festivitate canere Albinum, doctissimum magistrum nostrae regionis, de quo saepe mentionem facio. XV. Teganus in epist. ad Hattonem, apud Martene, tom. I Ampl. Collect., pag. . Cum mihi diu cogitanti quid ex paupertate mea vestrae serenae praesentiae praesentare potuissem... nihil aliud ad mentem cucurrit, nisi ut aliquod opusculum sanctorum Patrum vobis dirigerem, in quo sanctum ingenium vestrum exercere potuissetis: et ideo istud volumen vobis transmisi, quod sanctus Alcuinus, summus scholasticus ex variis libris sancti Augustini congregavit in unum; quod peritissimo ac nobilissimo imperatori Carolo tradidit: sicut maxima necessitas est mortalium de divina natura ac essentia; de aeterna gignentia Dei Patris; de aeterna nativitate Filii Dei; de aeterna processione Spiritus sancti. etc. XVI. Lupus Ferrariensis in epist.  ad Lotharium regem, tom. XV Bibl. PP. pag. . Cellam sancti Iudoci, quam magnus Carolus quondam Alcuino ad eleemosynam exhibendam peregrinis commiserat, beatae memoriae pater vester nobis ea ratione concessit, sicut edictum illius attestatur, ut quod eleemosynae superesset, in nostrum usum cederet. Idem in epist.  ad Altuinum, ibid. pag. : In versibus moralibus, quos Alcuinus dicitur edidisse statera sic posita est: Non tibi sit modius duplex, nec statera duplex. XVII. Ex antiquis monumentis monasterii sancti Vedasti Ferreolus Locrius in Chronico suo Belgico haec refert apud Lambecium Comment. de Bibl. Caes. Vindob. lib. II, cap. , pag. . Raddo ad res instaurandas divino munere datus anno  exspectationi omnium cumulate respondit; qui ambustum foedatumque incendio templum magnifice instauravit... Missale implicatum satis  examini Alcuini subiecit; cuius descriptae etiamnum exstant apud nos ad Raddonem epistolae, atque aliquot versus, quibus Opera eiusdem posteritati commendat. XVIII. Annales Fuldenses ad annum  apud Bouquet, tom. V Script. Rer. Gallic., pag. . His temporibus Alcuinus, cognomento Albinus, sanctitate et doctrina clarus habetur. XIX. Rhabanus Maurus in Martyrologio. Decimo quarto Kal. Iunii, depositio domini Alcuini. XX. Anastasius Bibliothecarius in Vita Adriani I papae, Edit. Muratorii tom. III, p. . Post haec coniunxerunt ad sedem apostolicam missi saepius dicti Caroli excellentissimi regis Francorum et patritii Romanorum; id est, Georgius sanctissimus episcopus, Gulfardus religiosus abbas et consiliarius, seu Albinus, deliciosus ipsius regis, inquirentes si praefatus Longobardorum rex abstultas civitates et omnes iustitias beati Petri reddidisset, sicut false in Franciam dirigebat, asserens se omnia reddidisse. XXI. Hincmarus et reliqui episcopi suae provinciae in epist. ad Carolum regem priori operi contra praedestinatianos praefixa tom. I Operum Hincmari. Eorum etiam sententias, qui divina dignatione, postquam ipse canon a beato Gelasio conscriptus est, sensu et doctrina catholica et sanctitate conversationis in Ecclesia floruerunt, et ab ipsorum orthodoxorum Patrum, qui in eodem canone annotati sunt, fideli, quia catholica, doctrina nihil dissonum, nihil diversum scripserunt vel docuerunt, reverentia pari amplectimur; veluti venerabilis Bedae presbyteri, etc., ac venerandae memoriae Paulini patriarchae Aquileiensis parochiae atque Alcuini viri religiosi et docti: quorum fidem et doctrinam apostolica sedes Romana non solum benignissime acceptavit, verum et multis laudibus extulit, sicut in scriptis ipsius sanctae sedis invenimus, quae ecclesiae nostrae ab eadem ecclesiarum matre acceperunt, tempore divae memoriae Caroli imperatoris, quando synodus pro cognita infidelitate Felicis est habita, et ad Romanam Ecclesiam, velut ad apicem ecclesiarum transmissa. Sed et eorum scripta qui legit, quam sint laudanda et recipienda intelligit. Flodoardus Hist. Rhemensis Eccles. lib. III, apud Sirmondum tom. IV Op. cap. , pag. , refert, Hincmarum in epist. ad Rhabanum Maguntiae praesulem asserere, hunc beatum Rhabanum solum tunc temporis de discipulatu beati Alcuini relictum. XXII. Micrologus de Eccles. Observ. cap.  tom XVIII. Bibl. PP., pag. . Sciendum autem quemdam Albinum magistrum Caroli imperatoris rogatu sancti Bonifacii archiepiscopi, ut aiunt, missales orationes de sancta Trinitate composuisse; et in secunda feria de sapientia; in tertia de Spiritu sancto; in quarta de charitate; in quinta de angelis; in sexta de cruce; in sabbato de sancta Maria. Et paulo post: Fecit tamen idem Alboinus in sancta Ecclesia non contemnendum opus. Nam Gregorianas orationes in Libris Sacramentorum collegisse asseritur, paucis aliis adiectis, quas tamen sub obelo notandas esse indicavit. Deinde alias orationes sive praefationes, etsi non Gregorianas, ecclesiasticae tamen celebritati idoneas collegit, sicut prologus testatur, quem post Gregorianas orationes in medio eiusdem Libri collocavit. XXIII. Hermannus Contractus in Chronico ad ann. , apud Bouquet, tom. V, pag. . His temporibus Alcwinus, qui et Albinus, apud reges caeterosque, vita et doctrina clarus habetur. XXIV. Odorannus monachus sancti Petri Vivi Senon. in Chronico, apud Du Chesne tom. II Script. Franc. pag. . Anno  obiit Alcuinus philosophus, abbas sancti Martini. Eadem quoad annum obitus beati Alcuini habentur in diversis Chronicis apud Bouquet tom. V saepius cit. pag. , C. XXV. Sanctus Odilo abbas Cluniacensis in Vita sancti Maioli decessoris sui tom. II Maii Boland., pag. , edit. Venet. Ego vero ultimus servorum illius servulus non alia, sed ea quae ipsi praefati sunt stylo paupere ac brevissimis distinctionibus capitulatim quoquo modo ausus sum annotare, secutus Alcuinum maioris Caroli imperatoris magistrum: sic et impar eo, quantum peccator iusto, illitteratus perito, fari nesciens facundissimo. Ille summi et incomparabilis viri et sanctissimi sacerdotis Martini Vitam a Severo Sulpitio altissimo stylo descriptam dictis plenioribus elucidatam, ad nostram nostrorumque similium destinavit notitiam. Sicut nemo post apostolos beatissimo aequatur Martino, ita et ego multum me imparem profiteor Alcuino. XXVI. Ex Necrologio ms. capituli metropolitani Salisburgensis scripto circa finem saec. XI. IX Kal. Febr. Arn. archiepiscopus obiit, duodecimus a sancto Ruperto, primus archiepiscopus, decor et honor huius ecclesiae: qui inter alia innumera et laudabilia Opera plus quam  volumina iussit hic conscribi, cuius Vitam Albinus magister Caroli per sua scripta plurima, quae hic apud nos sunt, multum collaudat et extollit. XXVII. Rogerus de Hoveden, parte priore Annalium Rer. Angl. Anno  Carolus rex Francorum misit Synodalem Librum ad Britanniam sibi a Constantinopoli directum. In quo libro multa inconvenientia et verae fidei contraria reperiebantur; maxime quod pene omnium orientalium doctorum, non minus quam trecentorum et eo amplius episcoporum, unanima assertione confirmatum fuerit, imagines adorari debere: quod omnino Ecclesia Dei execratur. Contra quod scripsit Albinus epistolam, ex auctoritate divinarum Scripturarum mirabiliter affirmatam, illamque cum eodem libro ex persona episcoporum et principum nostrorum regi Francorum attulit. Eadem habet Mathaeus Westmonasteriensis ad annum . XXVIII. Wilhelmus Malmesburiensis libr. I de Gestis Reg. Angl. cap. . Hic est Alcuinus, qui a regibus Angliae missus ad regem magnum Carolum ibi apud eum seu terrae amoenitate seu regis humanitate captus resedit, magnique apud eum habitus imperialem animum, quantum ab aulicis curis vacabat, dialectica, rhetorica et etiam astronomia probe composuit. Erat enim omnium Anglorum quos quidem legerim, post beatum Adelmum et Bedam, doctissimus, multisque libris ingenii periculum fecit. Iacet in Francia apud sanctum Paulum de Cormarico: quod coenobium Carolus Magnus eius consilio construxit; unde hodieque quatuor monachorum victus et potus pro eiusdem Alcuini anima quotidianae infertur eleemosynae in eadem Ecclesia. XXIX. Honorius Augustodunensis libr. de Luminibus Ecclesiae tom XX Bibl. PP., pag. . Alcuinus natione Anglus, Eboraicae civitatis diaconus, officio scholasticus, dignitate abbas, magister Caroli imperatoris scripsit breviter omnes liberales artes ad praedictum imperatorem, et multa alia praeclara. XXX. Sigebertus Gemlacensis monachus in Chronico ad annum  Bouquet tom. V, pag. . Alchuinus de Britannia oriundus, magister deliciosus regis Caroli, scientia litterarum praepollet in Gallia, cuius praecipue magisterio ipse rex omnes artes liberales didicit. Idem de illustribus Ecclesiae scriptoribus cap. . Alhuinus sive Albinus, de Britannia oriundus et inde ab imperatore Carolo evocatus et tanta familiaritate ei acceptus, ut appellaretur imperatoris deliciosus, cuius maxime magisterio ipse imperator omnibus liberalibus artibus initiari satagebat, multa scripsit. Scripsit in Genesin Dialogum, ad Widonem comitem De virtutibus et vitiis librum, de quibusdam psalmis Enchiridion. Fecit tractatus super Evangelium Ioannis. Scripsit ad ipsum imperatorem libros de Sancta Trinitate. Respondit Quaestionibus a Fredegiso sibi propositis. Scripsit Prognosticon de futuro saeculo. Scripsit ad Eulaliam virginem de natura et immortalitate animae. Iussu imperatoris correxit divinam bibliothecam, et alia nonnulla scripsit. XXXI. Chronicon Turonense abbreviatum. Quercetanus h. loc. Anno  Carolus rex instituit canonicos in ecclesia beati Martini Turonensis auctoritate Adriani papae, eisque sanctum Alchoinum magistrum suum abbatem praefecit. Et paulo post: Anno  sanctus Alchoinus obit. XXXII. Chronicon aliud Turonense maius, ad annum  ibid. Nec multo post Carolus auctoritate Adriani papae canonicos in ecclesia beati Martini posuit et eis magistrum suum Albinum, id est, Alchoinum, praefecit. Erat autem Alcuinus natione Scotus, ingenio clarus, mirabilis philosophus, non tantum praepollens scientia litterarum, quantum et honestate morum studioque virtutum. XXXIII. Helinandus apud Vincentium Bellovacensem libr. XXIII Speculi historialis, cap. . Hic Alchuinus a regibus Angliae pro pace missus ad Carolum, ab eo fotus est hospitio et apud eum resedit, vir undecunque doctissimus; qui Carolum instituit in dialectica et rhetorica et praecipue in astronomia. Hic omnium Anglorum post beatum Adelmum et Bedam doctissimus fuit et pluribus libris ingenii periculum fecit. Praelatus est institutus a Carolo monasterio beati Martini Turonensis. Hic inseritur historia seu fabula de exterminatoribus Angelis, monachos Turonenses nimis deliciose viventes, uno excepto, gladio percutientibus et interficientibus. Pergit dein Helinandus: Hoc itaque monasterium post hoc, ut dictum est, donante Carolo suscepit regendum Alchuinus, scientia vitaque praeclarus, qui et sapientiae studium de Roma Parisiis transtulit, quod illuc quondam a Graecia translatum fuerat a Romanis. Et Vincentius ipse loc. cit., cap. : Scripsit autem Alchuinus, qui et Albinus de Sancta Trinitate libros tres. Scripsit et ad discipulos suos Dialogorum librum unum. Sententiarum librum unum. Super Genesim ad litteram librum unum. Super Cantica Canticorum librum unum. Epistolarum librum unum. Super Ecclesiasten librum unum. Super Ioannem libros septem. Ad Eulaliam virginem de ratione animae librum unum. Ad Fredegisum Dialogum de Trinitate librum unum. XXXIV. Canonicus Senonensis anonymus, qui gesta Senonensium archiepiscoporum scripsit ad annum . Illo tempore florebat Alcuinus alumnus et eruditor Caroli Magni. Philosophus erat, Anglicus genere. Ab ipso Carolus Magnus omnes artes liberales didicit. Huic Alcuino Carolus commisit monasterium sancti Martini Turonensis regendum. Et postea: Anno Domini  obiit Alcuinus, qui regem Carolum docuerat. XXXV. Guillelmus Nangius in Chronico. Anno  Alcuinus magister Caroli Magni quem ecclesiae sancti Martini Turonensis praefecerat, obiit. XXXVI. Guillelmus Durandus Mimatensis episcopus, lib. VI Ration. divin. offic., cap. . Rursum cum Attila rex, qui Christianos persecutus est, vere omnia volumina Christianae religionis destruxisset Alchuinus magister Caroli et Ludovici filii eius, rogatu Bonifacii archiepiscopi Maguntini, multa de ecclesiasticis officiis conscripsit. Unde et Maguntino concilio approbante, ut habetur de Consecr. distinct. , instituit, quod a festo Paschae usque ad Dominicam istam tres tantum dicerentur lectiones, etc. XXXVII. Radulfus decanus Tungrensis libr. de Observantia canonum, propos. , tom. XXVI Bibl. PP., p. . Primo autem plures nationes per totum tempus Paschale tres tantum psalmos et tres lectiones dicere contendunt et dicunt; allegantes, quod Alcuinus magister Caroli et Ludovici filii eius, rogatu Bonifacii archiepiscopi Moguntini, approbante concilio Moguntino, illud instituisset. Sed hoc reprobat Guilhelmus et dicit oppositum concludi in Ascensione Domini, ubi sunt novem responsoria et novem psalmi cum eorum antiphonis. XXXVIII. Magnum Chronicon Belgicum ad annum . Isto tempore floruit Albinus qui et Alcuinus, Caroli eruditor, genere Anglicus, clarus ingenio in philosophia excellentissimus; non tantum in scientia, sed et morum honestate praeclarus; a quo Carolus didicit omnes artes liberales. Et paulo post: Eidem Alcuino Carolus commisit monasterium sancti Martini Turonense regendum. Nam monachi praeteritae religionis obliti adeo deflexerunt, ut sericis induti vestibus et deauratis calceamentis incederent, carnis oblectamenta sequendo, etc. Istius coenobii post hoc factus fuit abbas Alcuinus in omni sanctitate reformator; et post laudabilem vitam obiit, sepultus apud sanctum Petrum. XXXIX. Huldricus Mutius in Chronico Germanorum libr. VIII, apud Pistorium tom. II Script. Germ., pag. , edit. Ratisbon. . Ipse usus est praeceptoribus Petro Pisano in litteris Graecis. In dialecticis et rhetoricis et astrorum scientia, mathematicisque omnibus usus est praeceptore Britanno Alcuino diacono. Scribunt auctores, quod hic Alcuinus a rege Angliae legatus missus sit ad Carolum de magnis regnorum negotiis: et sic alterum alteri cordi fuisse, ut manserit Alcuinus apud Carolum. XL. Poeta Germanus a Camdeno relatus, apud Alfort. tom. II, Annal. Hist. Eccl. Anglo-Sax. ad annum , num. . Quid non Alcuino facunda Lutetia debes? Instaurare bonas ibi qui feliciter artes, Barbariemque procul solus depellere coepit. XLI. Franciscus Petrarcha libr. V Epist. Senil. Epist. .  De Carolo autem, qui Magni cognomen apud Gallos meruit, Albinus praeceptor eius in ipsius historia, cum aliquot annis ante obitum crebris illum febribus corripi solitum dixisset, addidit: Et tunc quidem, inquit, plura suo arbitratu quam medicorum consilio faciebat, quos pene exosos habuit. Hoc totidem verbis narratur ab Eginhardo in Vita Caroli Magni apud Bouquet, tom. V Script. Rer. Gallic., num. , pag. . XLII. Donatus Acciaiolus in Vita Caroli Magni apud Quercetanum h. l. Praeceptorem habuit Albinum, cui postea Alcuino cognomen fuit, eruditissimum summumque philosophum; a quo non solum studium sapientiae, sed etiam praecepta oratoria artemque disserendi accepit: cuius opera tunc primum Parrhisiense gymnasium a Carolo institutum tradunt. XLIII. Ioannes Trithemius abbas Spanheimensis libr. De scriptoribus Eccles. Alcuinus sive Albinus, monachus et diaconus, abbas monasterii sancti Martini Turonensis, natione Anglicus, sancti Bedae presbyteri quondam auditor, vir in divinis Scripturis eruditissimus, et in saecularium litterarum peritia nulli suo tempore secundus, carmine excellens et prosa: de Britannia ab imperatore Carolo Magno evocatus in tanta familiaritate apud eum habitus est, ut imperatoris magister deliciosus fuerit appellatus: cuius magisterio ipse imperator omnibus liberalium artium disciplinis initiari satagebat. Scripsit multa praeclara volumina, de quibus feruntur: De Sancta Trinitate et fide, lib. . Domino glorioso Carolo imperatori. Ad Quaestiones Fredigisi lib. . Desiderantissimo filio. Ad Eulaliam De ratione animae lib. . Charissimae in Christi charitate. Ad Guidonem comitem De virtutibus lib. . Dilectissimo filio Guidoni. Sententiarum librum unum. In Cantica Canticorum lib. . In Evangelium Ioannis lib. . In Genesin lib. . In Ecclesiasten lib. . In Epistolas Pauli lib. . In Apocalypsin Ioannis lib. . De adoptione filiorum Dei lib. . Venerabili et in Christi. De Ecclesiasticis dogmatibus lib. . Credimus unum Deum. Speculum parvulorum lib. . In Scriptura divina. De nominum Dei proprietate lib. . Vita sancti Vedasti, lib. . Epistolarum ad diversos lib. . Ad discipulos Dialogus, lib. . Enchiridion in quibusdam psalmis, lib. . De artibus liberalibus lib. . Alia quoque multa scripsisse dicitur, quae tamen ad notitiam meam non venerunt. Claruit sub imperio Caroli Magni anno Domini . Idem Trithemius lib. II De viris illustribus Ordinis sancti Benedicti cap.  eadem pene habet, haec tamen addit: Post cuius decessum cum tribus sociis monachis venit in Galliam, et aliquandiu in monasterio Fuldensi moratus, plures ex monachis clarissimos enutrivit discipulos; inter quos habuit praecipuos Haymonem postea episcopum, Isuardum monachum, et Rhabanum Maurum tunc puerum, qui in virum magnum postea excrevit. Tandem provisione Caroli abbas sancti Martini Turonensis effectus, doctrina et sanctitate clarus effulsit. Post haec opuscula quaedam praecedenti catalogo adiungit, nempe: Quaestiones Genesis lib. . In Epistolam Pauli ad Hebraeos lib. . De benedictionibus patriarcharum lib. . De Grammatica, de Logica, de Orthographia, de Musica, de Astronomia, de arte Poetica, de Sparsione litterarum, de Metris, de Arithmetica et Geometria, de Rhetorica. Epistolarum, quae raro simul inveniuntur lib. . Prognosticon de futuro saeculo. XLIV. Auctor Chronici Chronicorum. Alcuinus... vir graeca Latinaque lingua egregie doctus, nec non theologorum, philosophorumque sui temporis princeps, his temporibus eas ob res apud Carolum Magnum maximo in pretio habitus est, cum eum in dialectica, rhetorica et astronomia eruditum fecit.... Hic cum eruditus theologus haberetur, Libros de Trinitate, cum Quaestionibus, Speculum parvulorum, De ecclesiastico dogmate, De ratione animae et plures alios libros, ad Christianam religionem pertinentes, edidit. XLV. Polydorus Vergilius libr. V, Hist. Anglicae pag. , Edit. Basileensis, an. . Carolus Magnus Albinum seu Alchuinum ab Offa Merciorum rege in Galliam missum conciliandae amicitiae causa, cum videret in homine plurimas esse litteras, quamobrem merito ei honor esset habendus, ex legato hospitem fecit suum, ex hospite praeceptorem; vetus Atheniensium, credo, imitatus exemplum, qui Gorgiam a Leontinis publice ad se missum legationis munere defunctum, Athenis detinuerunt, eius capti eloquentia. Alchuinus itaque homo Anglus, in Gallia deinde moratus, Lutetiae Parisiorum bonas litteras profiteri coepit, eoque auctore non multo post ipse Carolus in ea urbe primus gymnasium collocavit, et in Italia Ticini, quae nunc Papia nuncupatur, alterum, etc. XLVI. Albertus Cranzius libr. I Metropoleos, cap. . Alcuinus apud regem Carolum vir primarius cuius consilio, praesertim in sacris rebus omnia gerebat: hic regi primum suggessit de Ludgero. XLVII. Sixtus Senensis Bibl. sanctae lib. III, pag. . Albinus Flaccus, cognomento Alcuinus, monachus, diaconus, et abbas monasterii sancti Martini Turonensis, natione Anglicus, Bedae presbyteri auditor, vir in omni scientiarum genere suo tempore celebratissimus et Caroli Magni Augusti praeceptor, scripsit in sacras litteras infrascripta volumina. Ad Sigulfum presbyterum interpolatae expositionis ex Patrum sententiis in Genesin brevem commentariolum per interrogationem et responsionem simplici et historica narratione dispositum: cuius initium est: Dilectissimo in Christo fratri Sigulpho. In quindecim cantica Graduum, hoc est, a psalmo  usque ad  moralium annotationum brevem commentarium, qui incipit: Gradus sunt. In septem psalmos poenitentiae iuxta sensum moralem succinctas, argutas ac mire significantes annotationes, quarum initium: Titulus psalmi. In Ecclesiasten ad Oniam et Candidum librum unum. In Canticum Cant. librum unum. In Ioannis Evangelium succinctae lucidaeque brevitatis commentariorum libros septem. In omnes Pauli Epistolas libros quatuordecim. In Apocalypsin librum unum. Collegit etiam et in ordinem redegit iussu Caroli Magni praestantissimorum Ecclesiae doctorum homilias in Evangelia, quae per anni ambitum publice in templis leguntur. Sunt autem hae numero , scilicet: Augustini , Hieronymi , Ambrosii , Hilarii , Fulgentii , Origenis , Maximi , Chrysostomi , Severiani , Leonis , Gregorii , Bedae , Isidori . In his autem, quae sub Hilarii, Ambrosii, Hieronymi et interdum Bedae titulo inscribuntur, homiliae non sunt, sed centones explanationum ex horum auctorum commentariis dissuti, et in hoc volumine inter eas quae veteres sunt homiliae, annumerati. Claruit sub Carolo Magno Aug. anno Domini . XLVIII. Ioannes Lelandus De scriptoribus Britannicis. Quo tempore... Eboraci elegantissimam, in gratiam posteritatis, bibliothecam homo promovendis studiis plane natus instituit. Utque tantis suus custos pervigil thesauris non deesset, Flaccum Albinum alumnum suum eloquentia, eruditione, iudicio denique valentem operi praefecit novo. Idem cap. , pag. , Albinum vocat inter doctos sua aetate doctissimum. Idem cap. , pag. ... Offa Merciorum princeps potentissimus una cum caeteris Angliae regulis habebat iustissimas causas mittendi oratores ad Carolum Magnum. Quaerenti autem quos potissimum mitteret, Albinus occurrit inter alios, quem tam necessariae iuxta ac utili legationi praeficeret. Hic itaque una cum aliis et doctissimis et prudentissimis viris in Galliam transfretavit, Caroloque Magno principum Anglicorum causas magna dexteritate, maiori facundia, maxima vero prudentia aperuit: usque adeo ut Carolus delectatus, supra quam cuique credibile est, hominis eloquentia et sapientia, tum etiam morum suavitate illum in Gallia, forsan etiam annuente Offa rege, propositis honestissimis conditionibus retinuerit. Erat ipse Carolus optimo ingenio, et non a litteris abhorrenti. Quare cum Albino egit quibus modis Francos suos eruditis artibus excoleret. Non hic defuit sanum Albini consilium, qui ipsum principio Carolum insigni quadam diligentia, editis ad hoc aliquot qui adhuc exstant libellis instruxit: deinde publicis praelectionibus nobilitatem Francicam Lutetiam Parisiorum illexit; postremum et plebem ipsam, ut quisque erat praeclaro ingenio, ad optima studia incitavit. Unde brevi scholasticorum numerus magnus Lutetiam confluxit. Atque haec fuit Academiae Parisiorum origo, quam nostro Albino debent. Quod si nunc quem iuvat, quid amplius in Gallia fecerit, scire, perlegat librum eius Epistolarum, et abunde doctus erit. Nos interea indicabimus quos libros ediderit teste Donato Gallo, minime mendace historiographo. De Trinitate lib. . Domino Glorioso Carolo. In Genesin lib. . Quomodo convenit. In Cantica Canticorum lib. . In Ecclesiasten lib. . In Evangelium Ioannis lib. . In Epistolam ad Hebraeos lib. . Dialogorum ad discipulos lib. . De ratione animae ad Eulaliam. Charissimae. Sententiarum libr. . Moses per revelationem. Vitam sancti Vedasti Atrebatensis. Carminum ad diversos lib. . Inter quae exstat unum de septem scientiis, quibus et hos addit Trithemius, Vide supra num. . Nos praeterea vidimus: De adoratione imaginum. De Genealogia Christi. De Astronomia. De Dialectica. De Rhetorica; nisi quis putet hos libellos inter dialogos numerandos. De Orthographia. De auriculari Confessione libellum, qui in Librum eius Epistolarum irrepsit. Orationum, quas Missales vocant libr. . De Sacrario Dei: qui liber tamen falso ascribitur Albino. Vitam divi Martini. Homiliarum libr. . Dogmata Albini ad Carolum imp. Orationem Dominicam, Symbolum apostolorum, Canticum Ambrosii carmine. De octo partibus orationis, per dialogum, interlocutoribus Francone et Saxone. Hactenus de libris ab eo editis. Idem Lelandus l. cit. cap. , in Candido, pag. , ita scribit: Huius cura tandem factum est ut Candidus in Galliam commigrans se ad Flaccum Albinum, tanquam ad torrentem litterarum eo saeculo profluentissimum conferret..... Hoc luculente mihi constat, quod Albinus Commentarios quosdam Candido presbytero et Nathanaeli, alias Naitano diacono dedicaverit. Atque adeo credibile est Nathanaelem Lindisfarnensem fuisse familiarem quidem aliquando Albino, et consuetudine coniunctissimum Candido. De libris fructu utriusque scriptis frigida et ieiuna est, quae restat, cognitio. Pessime sit Danis piratis, Lindisfarnensis bibliothecae depopulatoribus. XLIX. Ioannes Balaeus Anglus Scriptorum Britan. centuria II. Flaccus Albinus, qui et Alcuinus diaconus cognominabatur, a nonnullis scriptoribus Eboracensis putatur, ab aliis vero Londino non procul oriundus fertur. Hic Bedae primum, Egberti archiepiscopi postea obsequentissimus olim discipulus, theologorum suae aetatis, imo omnium Anglorum post Bedam et Aldhelmum longe eruditissimus credebatur, ita, ut esset Caroli Magni praeceptor, et Parisiorum Academiae institutor primus. Gymnasii Cantabrigiensis annales habent, quod omnes illic liberales artes publice post Bedam docuerit, Latine, Graece et Hebraice peritus. Et quod tandem Eboraci sub Egberto praelegerit, philosophorum sui temporis antesignanus. Ab Offa potentissimo Merciorum rege ad Carolum praedictum pro pacis foedere confirmando, atque aliis regnorum negotiis missus: perspecta eius eruditione pene incredibili fit ex legato hospes, et ex hospite demum magister deliciosus: non aliter, quam apud Athenienses fuerit olim Gorgias. Deinceps igitur illum instructorem prae aliis omnibus Carolus Caesar habebat in rhetoricis, dialecticis, mathematicis ac theologicis; qui et simul computandi artem atque siderum cursus varios sub eo copiose didicit. De quo Bebelius in quadam praefatione hoc scribit: Albinus, inquit, auctor ubique pius, succinctus, maturus, gravis, scientia plenus, et ante multos alios praecipue dignus, qui in manibus hominum habeatur: nam et stylus eius simplex est et purus. Abbas primum erat Cantuariae in Augustini monasterio, atque demum Turoniae in divi Martini coenobio, Caroli Caesaris, cui tunc fuit ab eleemosynis et a sanctis consiliis, dono. Gymnasium ex Roma circiter annum salutis  Lutetiam Parisiorum transtulit (quod et illuc Athenis persimili prius cura venerat), et coniectis primum studii fundamentis per Ioannem et Claudium, mirifice illud lecturis collustrabat publicis. Huius viri celeberrimi ad posteros haec manarunt tam pie quam eloquenter elucubrata opuscula. De Trinitate et Fide, libri . Dum dignitas imperialis a Deo. Ad Quaestiones Fredigisi lib. . Placuit prudentiae vestrae fili. Ad Eulaliam de ratione animae lib. . Sanctae sollicitudini vestrae. De animae utilitate ad Guidonem lib. . Memor petitionis tuae et pro. Speculum vitae humanae libr. . Reverendissimo in Christo Patri. De octo partibus, lib. . Audivimus te, doctissime. De Sanctuario divino lib. . Argumentum suae fidei lib. . Responsiones ad interrogata lib. . De Incarnatione Christi lib. . Denique ad veram beatitudinem. Ad Guidonem de virtutibus lib. . Dilectissimo filio Guidoni. Dialogorum inter se et Carolum lib. . Natura enim ipsa sumus. De virtutibus ad Carolum lib. . Benedictus Deus et Dominus. Categoriarum ad Carolum lib. . Cum omnis scientia. Sententiae Scripturarum lib. . Super Genesin ad litteram lib. . In Cantica Cant. lib. . In Ecclesiasten lib. . Dilectissimis in Christo filiis. De ecclesiasticis dogmatibus lib. . Credimus unum Deum esse. De adoptione filiorum Dei lib. . Venerabili et in Christi char. Quaestiones in Genesim lib. . Dilectissimo in Christo Siguulfo. Manifestationem Trinitatis lib. . Enchiridion Psalmorum lib. . In Evangelium Ioannis libr. . In Epistolas divi Pauli libr. . Ad Caroli-orationem lib. . Dominus et magister noster. Disputationes cum Pippino lib. . Quid est littera, si ad pri. Speculum parvulorum lib. . In Scriptura divina legimus. De proprietate nominum Dei lib. . Domino Deo rectori optimo. In Paulum ad Hebraeos libr. . In Apocalysin Ioannis lib. . Ad Anglorum ecclesias lib. . Correctiones divinorum, lib. . Officia per ferias, lib. . De Rhetorica ad Carolum lib. . Domino glorioso Carolo imp. Chronicorum suorum lib. . Anno Dominicae Incarnat. . De septem artibus liberalibus lib. . Domino meo venerabili piiss. De Vita et virtutibus Martini lib. . Postquam Dominus noster Iesus. Vita Vedasti Atrebatensis lib. . Acta discipulorum Gregorii lib. . De doctrina Basilii lib. . Ad Athelhardum Cantuar. lib. . Dialogorum ad discipulos lib. . De proprietate sermonum et rerum lib. . Homilias  doctorum lib. . Desideratissimo in Christi charit. De fide catholica lib. . Quoties occurrit animo. De Antichristo ad Carolum lib. . Inprimis illud praecipue. Vita Villebrordi carmine lib. . Epistolarum ad diversos lib. . Gesta Caroli Magni lib. . Sermones elegantes lib. . Ad Gislam et Richtrudam lib. . Charissimis in Christi charitate. De Genealogia Christi lib. . Contra venerationem imaginum lib. . De Astronomia lib. . De Dialectica lib. . De Orthographia lib.  De auriculari Confessione lib. . Precationes Missales lib. . Dogmata quaedam ad Carolum lib. . Historiam Trinitatis lib. . Didascalicon lib. . De Sapientia lib. . Carminum ad diversos lib. . Orationem Dominicam, Symbolum apostolorum, et Canticum Ambrosii et Augustini carmine edidit, cum aliis adhuc multis. Claruit anno restaurationis humanae  varia componens. Et tandem in Cormaricensi coenobio, quod ad Turonense monasterium spectabat, esse desiit in humanis atque illic sepultus. L. Barthius Adversar. tom. III, lib. CXLIX, cap. . In Albino non minor fuit eruditio, quam quolibet maiorum gentium alio aliquo scriptore: maior etiam fervor Christianae mansuetudinis, humilitatis, sanctitatis, quam in pluribus meliorum temporum. Sola deficit puritas orationis quam contempsit, conformans se sensui temporum suorum, quae aspernantur omnia, quae eloquentiam interpretum Scripturae excederent. Epistolas sane eius legens, legere zelum te et sanctimoniam Hieronymiani aevi dicas, si absint illae barbarismorum stribiligines. Nec sic tamen et cum istis contemnenda sunt. LI. Guilielmus Cave Hist. Lit. vol. I, pag. . Alcuino quidquid penitioris doctrinae, quidquid politioris litteraturae isto et sequentibus saeculis Gallia ostentat, totum acceptum referri debet. Ei Academiae Parisiensis, Turonensis, Fuldensis, Suessionensis aliaeque plures originem et incrementa debent; quibus ille si non praesens praefuit, aut fundamenta posuit, saltem doctrina praeluxit, exemplo praeivit, et beneficiis a Carolo impetratis adauxit. LII. D. Andreas Quercetanus in epistola dedicatoria suae Operum beati Alcuini editioni praefixa et illustrissimo D. Guilielmo Vario Franciae cancellario inscripta. Beatum Alcuinum vocat unum e principibus imperialis aulae comitibus, usu et exercitatione rerum tractandarum, omnibusque artibus adeo instructum, ut prudentissimis eius consiliis rex Carolus semper uteretur: cuius beatos manes honorifica recordatione prosequitur Gallia, quod, cum ob singularem eruditionis ac sapientiae famam apud Carolum Magnum gratia et auctoritate plurimum valeret, hac sortis benignitate non ad sui ipsius commoda, sed ad communem reipublicae utilitatem usus est. Et paulo inferius: illum praedicat virum sapientia, consilio, scientiis omnibus aevo suo praestantissimum, sanctitatis splendore conspicuum, probitate morum nitentem, facundum, litterarum omnium propagatorem. Baronius anno  vocat Alcuinum praeclarissimum Doctorem. Et an. , huius saeculi facem. Harpesfeldius saec. IX, C. : Angliae nostrae et totius huius saeculi ornamentum. Magdeburgenses Cent. VIII de Alcuino scribunt col. : Eius magisterio Francos antiquis Romanis factos aequales. Et col. : Non tantum scientia sed et morum honestate insignem fuisse. Twinus lib. II Antiq. Oxon. sect. , Alcuinum vocat divinissimum hominem. Alia plurima scriptorum recentiorum, maxime Anglorum, testimonia et elogia sanctimoniae ac eruditionis beati Alcuini, ac praeclara in sacram ac profanam rempublicam merita recensenda superessent, quae tamen, ne nimium prolixi simus, praetermittimus. Quae enim hactenus exhibuimus, abunde comprobant, quanti Alcuinus semper et ubique habitus fuerit. BEATI FLACCI ALBINI SEU ALCUINI CAROLI MAGNI MAGISTRI OPERUM PARS PRIMA.---EPISTOLAE.  MONITUM FROBENII.   Primus eorum qui plures beati Alcuini epistolas uno fasce collectas dederunt, fuit Henricus Canisius, qui omnino sexaginta septem e cod. ms. bibliothecae Sanct-Gallensis in lucem produxit tom. I Antiq. Lectionum, n. . Illas deinde Basnagius in nova Canisii editione, tom. II, part. I, recudi fecit. D. Andreas Quercetanus easdem epistolas, in prioribus editionibus ut plurimum mutilas, scriptorumque incuria vitiatas, et multis locis hiantes, emendatiores dedit, pluresque alias, e vetustissimo codice ms. V. cl. Pauli Petavii descriptas, addidit, atque parti II Operum beati Alcuini inseruit, omissis tamen, queis Canisius suas  illustravit, notis eruditis. Posthac viri celeberrimi, magnique apud eruditos nominis, Lucas d'Acheri, Ioan. Mabillonius, Edmundus Martene, Stephanus Baluzius, Usserius, Bernardus Pezius alias quoque epistolas beati Alcuini e variarum bibliothecarum latebris eruerunt, suisque Spicilegiis, Analectis, Thesaurisque Anecdotorum insertas sparsim miserunt in publicum. Celeberrimus Mabillonius inter hos felicior fuit, qui sex omnino et viginti epistolas nondum editas in cod. ms. bibliothecae monasterii nostri sancti Emmerami reperit, atque in suis Analectis a pag. -, rec. edit. exhibuit, easque felici coniectura ad beatum Alcuinum pertinere deprehendit; mutilae enim ubique in praefato codice exstant, ut generalium pro epistolis scribendis formularum specimina potius quam integrarum formam praeseferant, omissis nimirum illorum, a quibus aut ad quos exaratae fuerant, nominibus aliisque circumstantiis singularibus. Ipse etiam titulus illis epistolis in codice praefixus lectorem de illarum auctore incertum reddebat; Is enim talis est: Incipiunt quaedam epistolae ex quorumdam nobilium doctorum libris excerptae. Coniectura tamen virum celeberrimum, dum illas Alcuino tribuit minime, ut mox patebit, fefellit, licet in iis declarandis nonnunquam a vero invitus aberraverit, prout suis locis adnotamus. Has informes, quales, ut diximus, in codice nostro scriptae exstant, epistolas Mabillonianas pene omnes faventibus Musis integras deteximus in duobus vetustis optimae notae ac ferme coaevis codicibus mss. e bibliotheca illustrissimi capituli cathedralis Salisburgensis nobiscum liberalissime communicatis. Pars earum maxima Aquilae seu Arnoni primum episcopo, postea primo archiepiscopo Salisburgensi a beato Alcuino inscripta est. In illis circumstantiae singulares, quae in generalibus formulis, in quas in cod. sancti Emmerami redactae fuerant, omissae sunt, exprimuntur, ut plane nunc epistolae illae pro novis haberi possint. Praeter has vero epistolas Mabillonianas aliae quaedam ex iisdem codd. Salisb. a nobis exhibentur nemini antea visae aut memoratae, quod suis locis monebimus. Etsi vero in hac nostra collectione sat magnus epistolarum beati Alcuini numerus compareat, plures alias tamen, quas idem ad varias et maximae quoque dignitatis personas exaravit, adhuc desiderari novimus, et in quibusdam fortassis bibliothecarum forulis etiamnum latentes, ni, quod magis dolendum foret, omnino perierint, manum industriam exspectare non dubitamus. Certe ad solum beatum benedictum abbatem Ananiensem, amicitia sibi coniunctissimum, noster tot epistolas scripsit, ut inde integer libellus confici potuisset, prout testatur Ardo Smaragdus in Vita sancti Benedicti Anian., tom. V Act. Mabill., pag. , n. . Neque tamen vel una ex eis superesse videtur. Ipse quoque beatus Alcuinus in suis quae exstant epistolis aliarum multarum ad Carolum Magnum, ad Arnonem, ad Paulinum Aquileiensem, ad reges et episcopos Angliae, ad primates Germaniae, Galliae, Italiae, etc., scriptarum meminit, quae nunc nullibi comparent. Lelandus, de Scriptoribus Britannicis, cap. , pag. , meminit epistolae Alcuini ad Higebaldum Lindisfarnensem episcopum, indeque verba citat, quibus tacito quodam studio Candidum repetit discipulum. Usserius vidit epistolam ad Iosephum, aliam ab illa quam infra sub n.  exhibemus. Reynerus apud Alfordum Annal. Anglo-Saxon. ad annum , n. , pag. , recenset epistolam centesimam quinquagesimam ad Eadbaldum Gerwicensem abbatem, ex qua haec solum verba refert: Non ignotum esse tuae dilectioni, venerande frater, credo, quod olim sancti Patres antecessores tui mihi, licet indigno, familaritatis vestrae gratiam perdonaverunt, et in albo beatitudinis vestrae meae parvitatis nomen conscribi iusserunt, ita, ut unus essem ex vobis, ubicunque Deo volente essem. Scriptor anonymus Vitae sancti Liudgeri testatur quod Carolus Magnus hunc sanctum virum litteris Alcuini, cuius idem in Britannia discipulus fuerat, ad se venire mandaverit. Mabill. Act. Ss., saec. IV, pag. . Celeberrimus Stephanus Baluzius tom. I Capitul., pag. , narrat quod post absolutam Capitularium editionem in bibliothecam Colbertinam delata fuerit vetustissima epistolarum Alcuini collectio, unde is epistolam ad Candidum et Nathanaelem descripsit, et loco citato edidit. Quaenam aliae ibidem epistolae contineantur nec ipse Baluzius, nec alius quisquam eruditorum prodidit, atque ideo ignoratur sintne eaedem cum editis a Quercetano aliisve, an diversae. Idem dicendum de quibusdam epistolis, quarum in Catal. mss. Angliae et Hiberniae, Oxonii anno  in fol. edito, fit mentio. Ibi enim legitur, haberi in cod. ms. Thomae Gale, n. , epistolas Alcuini editis plures et meliores; in cod. ms. ecclesiae Salisburiensis, n. , Alcuini epistolas et versus ad Carolum; in cod. ms. Symonds d'E-vves baronetti, n. , Alcuini Caroli Magni magistri epistolas XCI cum adnotationibus. In eodem Catalogo, pag.  et , recensentur Ioannis Lelandi et Ricardi Iamesii collectanea ex epistolis Albini seu Alcuini. In veteri quoque Catalogo inclyti monasterii S. Petri Salisburgi notantur Alcuini septem epistolae ad Arnonem illius sedis episcopum, quae nunc inquirentium oculos fugiunt.  Ex his codicibus, Angliae praeprimis, beati Alcuini epistolas plurimum augeri, editasque admodum illustrari potuisse, si copia illorum mihi facta fuisset, nemo est qui non censeat. Sed iam taedet eruditorum quorumdam subsidia, iam variis modis sollicitata, diutius et id quoque frustranee fortassis, exspectare. Damus ergo hoc loco epistolas omnes quarum nobis copia fuit, reliquas publico litterato non invideant diutius, sub quarum custodia delitescunt. Priores, quos memoravimus, editores nullum epistolarum ordinem servarunt, praeter illum quem forte invenerunt in codd. mss. aut quo ad eorum manus pervenerunt. Nobis animus erat, quod in nostro conspectu novae huius editionis ante aliquot annos impresso significavimus, illas iuxta personarum, ad quas scriptae fuerant, dignitatem collocare; sed a viro reverendissimo, laude eruditionis celeberrimo et amico integerrimo D. Anselmo Desing abbate Ensdorfensi in superiori Palatinatu, moniti, consilium mutavimus; nullam enim, aiebat ille, talis ordo attentionem meretur apud eruditos; gratior futurus est ordo chronologicus, qui magis illustrat et afficit. Hoc igitur consilium secuti epistolas hasce, ab aliis collectim sparsimque editas, seu e codd. mss. descriptas commiscuimus, atque secundum annorum seriem, ubi ea vel certis vel verosimilibus indiciis deprehendi potuit, disposuimus; illis vero, in quibus tempus quo scriptae sunt, nullo indicio proditur, ultimum assignavimus locum. Quanti pretii eiusmodi litterarum monumenta, praesertim si a viro gravi, circumspecto, rerumque sui temporis maxime perito scripta fuerint, habenda sint, nemo eruditorum ignorat. Horum porro commodo servituri, notas, quibus obscura illustrentur, ubique, siquidem succurrebant, addidimus; reliquas vero aliunde, a Canisio, Mabillonio, Basnagio aliisque mutuavimus, illorumque coniecturas, nonnunquam a vero abludentes, e melioribus, quibus illi carebant, epistolis correximus, servata, quae tantos viros decet, reverentia et modestia. Ultimo monendus lector eruditus, illa quae uncis conclusa habentur, nunc primo editis addita fuisse ex codd. mss. MONITUM EDITORIS PATROLOGIAE IN NOVAM EPISTOLARUM B. ALCUINI RECENSIONEM.  Novam in hac beati Alcuini editione epistolarum sancti Patris recensionem facturi, paucis lectorem monitum voluimus. Frobenius, cuius, ut praestantissimam, editionem sequimur, centum sexaginta duas tantum collegerat epistolas, quarum maximam partem submiserat prelo, cum ex insperato, sed serius, alias numero septuaginta unam excepit, quas ex Anglicis codicibus excerptas transmisit D. de Brequigny. Has seorsim, sub titulo: Mantissa ad superiores epistolas, edidit. Nos, ut editionem novam condentes, epistolas seorsim a Frobenio recusas prioribus inserimus, unicuique restituendo suum ordinem chronologicum, vel qualem requirebat materiae cognatio vel personarum identitas. Nunc Monitum subiiciemus quod Frobenius epistolis sibi serius transmissis praefixit.  Epistolae quas hic plane ineditas et hucusque pene incognitas exhibeo, serius ad manus meas pervenerunt, quam ut illas suo ordine praecedentibus inserere potuerim. Istae namque iamiam ultra medietatem typis emerserant, cum vir doctissimus, modernus celeberrimae bibliothecae sancti Germani a Pratis custos D. Lieble faustum mihi nuntium attulit, epistolas Alcuini omnino LXXI ineditas, ex cod. ms. saec. IX bibliothecae Harleianae in Anglia descriptas fuisse a viro doctissimo D. de Brequigny regiae inscriptionum et humaniorum litterarum Academiae socio, qui anno  illuc pro huiusmodi cimeliis litterariis colligendis iussu regis Christianissimi missus fuerat; virumque hunc praeclarum promptissimum se exhibere, ad illas pro nova editione Operum beati Alcuini communicandas. Quantum mihi gaudium ex hoc nuntio acciderit, illi norint qui in eruendis e recondita vetustate huiusmodi thesauris sunt occupati. Noveram quidem diu antea ex Catalogo mss. Angliae et Hiberniae edito Oxonii anno , quod inter codices mss. D. Symonds d'Ewes baronetti sub n.  serventur Alcuini, Caroli Magni magistri, epistolae XCI cum adnotationibus; item epistola una Caroli Magni, et aliae septem Dungali abbatis. Quem codicem eumdem existimo ac illum bibliothecae Harleianae, prout ex relatione cl. D. Brequigny statim referenda colligi datur. Propterea eruditos Angliae per amicum, cui cum ipsis commercium litterarium erat, conveni; eosque, ut pro exornandis augendisque Operibus beati Alcuini eorum conterranei praefatas epistolas meis sumptibus describi, atque ad me deferri facerent, rogatos volui. Sed conatus mei fuere frustranei, ob pretium pro his mercibus statutum prorsus immodicum. Me igitur felicem, quod pretiosae istae vetustatis reliquiae tandiu absconditae in manus inciderint magis liberales, et ad elargiendum promptiores; harumque beneficio eo adhuc tempore ad me delatae fuerint, quo epistolis iam impressis per modum mantissae iungi potuerint. Porro qua ratione praefatus doctissimus D. de Brequigny epistolas hasce fuerit adeptus, quantumque industriae in illis describendis adhibuerit, ipsemet litteris ad me missis significat, quas hic maioris fidei gratia exhibere eruditis haud ingratum erit. Inter praestantissima bibliothecae Harleianae cimelia, quae in museo Britannico Londini asservantur, exstat codex ms. signatus n. , membranaceus, minori forma, quam vocant in-o, CXIX foliis constans, nitidissimo charactere in Gallia, ut videtur, exaratus. Epistolas Alcuini complectitur codex ille XCI, quarum maxima pars inedita. Has exscribere operae pretium duxi, cum de hoc codice altum silentium sit apud omnes, quos evolvi, bibliographos; nec memoretur ab Anglis ipsis, seu in Biographia Britannica recentius edita, seu in bibliotheca Tanneri, anecdotorum operum et manuscriptorum investigatoris diligentissimi. Ad id incitabat me plurimum, quod nota huic codici praefixa moneat, doctissimum Usserium has epistolas cum editis a Chesnio Alcuini epistolis contulisse anno , et manu sua distinxisse, quas vulgaverat Chesnius, ab iis quae nondum typis mandatae fuerant: unde non temere, ut credo, coniecturam faciebam, Armachanum praesulem de iis tunc prelo committendis cogitasse. Et certe, nec luce publica, nec tanti viri curis indigna videbatur haec Alcuini epistolarum collectio; quod profecto constabit inter omnes qui eam evolverint. Ex plurimis litteris quas Alcuinus ad sanctum Benedictum Anianensem scripserat, nullam ad nos pervenisse existimarunt, et vehementer doluerunt scriptores Historiae litterariae Galliarum. Harum una saltem superest inter eas quas codex Harleianus exhibet. Alias quoque epistolas praeter Alcuinianas habet idem codex, quarum septem Dungalo abbati tribuuntur, breves quidem, sed anecdotae omnes. Has proxime antecedit epistola maioris momenti a Carolo Magno scripta ad Michaelem imperatorem. Hanc appendicis loco epistolis Alcuini subnectere libuit, quod non ingratum fecisse me arbitror, omissis Dungali litteris, quas hic indicasse sufficiat. Non supervacaneum sane duxissem totum codicem exscripsisse; sed mihi aliis impedito non licuit. Id tantum in me sumpsi, ut quas Usserius ineditas docuerat Alcuini epistolas, cum eas nec posterius editas deprehenderem, curarem transcribi, addita, quam modo laudavi, Caroli Magni epistola itidem hactenus inedita. Ipse has omnes cum codice ms. contuli et affirmare ausim, ad exemplum archetypi accuratissime expressas, mendis etiam quae incuria veteris scriptoris in manuscriptum irrepserant, in apographum ad maiorem fidem translatis. Ergo emendatione in locis non paucis, imo et in pluribus illustratione indigent epistolae illae, sed huic labori suscipiendo nec ego par sum, nec otium mihi datur. Satis fuerit, si in Operum omnium Alcuini collectionem a doctissimo viro cum omni eruditionis apparatu edendam hanc meam qualemcunque symbolam contulerim, in magno opere adiutor debilis et pusillus administer. Ita Londini transcriptum prius fieri curaveram, ut suo unaquaeque epistola quaternione contineretur. Verum, dum ex his quaternionibus in spissiores foliorum fasciculos secunda manu congeruntur epistolae, nec suus unicuique assignatur quaternio, ordo in ms. servatus intervertitur amanuensis oscitantia. Sed quis fuerit ordo ille, satis apparebit ex numero foliorum ms. codicis, singulis prout exscriptae sunt epistolis affixo. Haec raptim scribebam Parisiis VI Idus Martii  ad usum reverendissimi et illustrissimi D. D. Frobenii, abbatis principis S. Emmerami Ratisponensis, cui salutem plurimam dare liceat et precari fausta omnia. DE BREQUIGNY, Regiae inscript. et hum. litt. Academiae socius. Ita vir doctissimus simul ac modestissimus, cui pro detecto hoc thesauro litterario, qui sane magni in historia tam civili quam ecclesiastica aestimari debet, grates perpetuas habeant eruditi omnes. Errores veteris scriptoris in textu emendavi quidem, lectione tamen codicis notata, ut eruditi iudicare possint num nostra correctio sit probanda vel improbanda. Epistola Caroli Magni ad Michaelem imp., quam vir clarissimus Alcuinianis appendicis loco subnexuit, illa est quam idem legatis suis, Amalario episcopo Trevirensi, et Petro abbati Nonantulano, pro pace inter utrumque imperium confirmanda missis, ad praefatum imperatorem una cum instrumento pacis deferendam tradidit. Illam loco opportuno inter opera Alcuino supposita dabimus, post eiusdem Amalarii opusculum De caeremoniis baptismi, falso hactenus Alcuino ascriptum, una cum Hodoeporico illius, hactenus quoque desideratum, et epistolis illius ad Petrum itineris socium, huiusque responsoriis hucusque pariter ineditis.   EPISTOLA PRIMA. AD AERICUM DUCEM. Laudat illum ob studium sacrae lectionis et humilitatem; optat illi victoriam adversus infideles; pietatis Christianae praeceptorem proponit sanctum Paulinum Aquileiensem.  Venerando viro Aerico duci, Albinus magister salutem. Satis mihi sacrae lectionis intentio et piae humilitatis conversatio placet in vobis, et in qua meae parvitatis familiariter mansiunculam visitare non sprevistis. Unde et gratias agimus vestrae benignitati, Deumque dilectissime pro vestra deprecamur sospitate, quatenus tuae fortitudinis dexteram contra adversarios sancti sui nominis victricem ubique faciat et ab omni adversitate diabolicae fraudis, seu a cunctis inimicorum insidiis, suae magnae pietatis potentia clementer custodiat: cuius sanctissimam voluntatem in observatione mandatorum illius, quantum humanae possibile sit fragilitati, intentissime efficiens, ut te in prosperis regere et in adversis protegere dignetur. Plura tibi, vir venerande, de Christianae pietatis observatione forte scripsissem, si tibi doctor egregius et pius coelestis vitae praeceptor Paulinus meus, praesto non esset, de cuius corde emanat fons viventis aquae, in vitam salientis aeternam. Illum habeas tibi salutis aeternae conciliatorem, ne alicubi tuae conversationis pes impingat: sed recto itinere currens, divina donante gratia, ad perpetuae portas vitae pervenire mereatur. Vive et vale feliciter in aeternum.  EPISTOLA II. AD ARNONEM. Illum praesentem habere desiderat; hortatur ad solertem curam animarum suo regimini commissarum; Laidradum salutari cupit; se vero ob regni novitatem adhuc in patria retineri significat.  Dilecto Patri Aquilae episcopo Albinus salutem. Satis suavi commemoratione vestram recolo, sanctissime Pater, dilectionem, et familiaritatem, optans, ut quandoque eveniat mihi tempus amabile, quo collum charitatis vestrae desideriorum meorum digitulis amplecter. O si mihi translatio Habacuc esset subito concessa, quam citatis manibus ruerem in amplexus paternitatis vestrae, et quam compressis labris [Al., labiis] non solum oculos, aures et os, sed etiam manuum vel pedum singulos digitorum articulos non semel, sed multoties oscularer. Verum quia meriti mei non est ita venire ad te, mittam saepius rusticitatis meae litteras ad te, ut vice verborum meorum loquantur pro me, et dicant: Semper in aeternum, praesul sanctissime, salve, Atque tui cuncti valeant, rogo, semper amici. Obsecro iterum, iterumque admoneo, ut te ipsum consideres, et quo tendas agnoscas, et quid facias praevideas, et coram quam terribili Iudice rationem redditurus sis, non solum de te, sed etiam de singulis animabus quae tuo commissae sunt regimini. Idcirco non segniter labora, praedica opportune, inopportune , id est, volenti et nolenti, argue, obsecra, increpa, ut merearis audire a Domino Deo tuo: Euge, serve bone et fidelis, quia in pauca fuisti fidelis, super multa te constituam, intra in gaudium domini tui. [Saluta, obsecro, Laedredum consocium et amicum meum. Sequenti anno certum eum faciam, si ille certus erit quid velit, vel quid possit. Novitas regni nostri me retinet adhuc in isto anno; salus vos retineat in regno aeterno.] Mementote in orationibus vestris nostri nominis, obsecro. Memor sit vestri omnipotens Deus in aeterna misericordia. [Scribite mihi, obsecro, quomodo habeatis, et quid novi apud vos accidisset istis diebus. Commendate, vel scribite, deprecor, nomen meum per monasteria et amicos vestros.] Pax vobis et salus in saecula perpetua.  EPISTOLA III. AD COLCUM LECTOREM IN SCOTIA Varia enarrat quae in itinere suo vel vidit, vel audivit.  Benedicto magistro et pio Patri Colcu Alcuine humilis levita salutem. Audita sanitate et prosperitate paternitatis vestrae, totus, ut fateor, gavisus sum visceribus. Et quia curiosum te nostri itineris putavi, vel rerum in mundo nuper gestarum, per hos rusticitatis meae apices tuae providentiae innotescere curavi, seu audita, seu visa. Primo sciat dilectio tua, quod miserante Deo sancta eius Ecclesia in partibus Europae pacem habet, proficit ac crescit. Nam antiqui Saxones et omnes Frisonum populi, instante rege Carolo alios praemiis et alios minis sollicitante, ad fidem Christi conversi sunt. Sed anno transacto idem rex cum exercitu irrupit super Sclavos, quos nos Vionudos dicimus, eosque subegit suae ditioni. Graeci vero tertio anno cum classe venerunt in Italiam, et a ducibus regis praefati victi fugerunt ad naves: quatuor millia ex illis occisi, et mille captivi feruntur. Similiter et Avari, quos nos Hunos dicimus, exarserunt in Italiam, et a Christianis superati [Malmesb., a ducibus praefati regis Christianissimi], domum cum opprobrio reversi sunt: Nec non et super Baugariam irruerunt, qui et ipsi ab exercitu Christiano superati et dispersi sunt. Etiam et eiusdem Christianissimi regis duces et tribuni multam partem Hispaniae tulerunt a Saracenis quasi trecenta millia in longum per maritima. Sed heu, proh dolor! quod iidem maledicti Saraceni tota dominantur Africa et Asia maiore maxima ex parte: de quorum egressione tuae venerandae prudentiae dudum, ut existimo, scripsi. De caetero, Pater sanctissime, sciat reverentia tua, quod ego filius tuus, et Ioseph vernaculus tuus, Deo miserante, sani sumus, et tui amici toti qui apud nos sunt, in prosperitate Deo serviunt. Sed nescio quid nobis venturum sit. Aliquid enim dissensionis, diabolico fomento inflammante, nuper inter regem Carolum et regem Offam exortum est, ita ut utrinque navigatio interdicta negotiantibus cesset. Sunt qui dicunt, nos pro pace esse in illas partes mittendos. Sed obsecro, ut vestris sacrosanctis orationibus manentes vel euntes muniamur. Nescio quid peccavi, quia tuae paternitatis dulcissimas litteras multo tempore non merui videre; tamen pernecessarias orationes sanctitatis tuae me quotidie sentire credo. Misi charitati tuae aliquid de oleo, quod vix modo in Britannia invenitur, ut dispensares per loca necessaria episcoporum ad utilitatem hominum, vel honorem Dei. Misi quoque quinquaginta siclos fratribus de eleemosyna Caroli regis et de mea eleemosyna quinquaginta siclos: et ad australes fratres Baldhuvinega triginta siclos de eleemosyna regis, et triginta de eleemosyna mea, et viginti siclos de eleemosyna patrisfamiliae Areidae, et viginti de eleemosyna mea; et per singulos anachoretas tres siclos de puro argento, ut illi omnes orent pro me, et pro Domino rege Carolo, ut Deus illum conservet ad tutelam sanctae suae Ecclesiae, et ad laudem et gloriam sui nominis. Exaudiat vos omnipotens Deus pro sancta sua Ecclesia intercedentes, et proficere faciat in salutis aeternae prosperitate. EPISTOLA IV. AD FELICEM EPISCOPUM. Felicis Urgellitani episcopi, ut videtur, a pietate sibi laudati, orationibus se commendat.  Pio Patri Felici episcopo, Alcuinus humilis levita salutem. Aliquorum fratrum relatione nobis notissimus es pietate, etsi non facie. Quapropter praesumpsi per fiduciam charitatis, quae est Christus, volens meipsum tuis tuorumque fidelium per te sacrosanctis orationibus commendare: non meis meritis exigentibus, sed tuis bonis rumoribus instigantibus. Quapropter supplex obsecro ut me ea charitate Salvatori nostro commendetis, qua ille omnes suos coniunxit, Charitas enim neminem spernit. Per eum et propter eum qui venit in hunc mundum peccatores salvos facere, et veniet ad iudicium iustos coronare: ut tunc ego peccator vel veniam per vestras orationes accipiam, ubi vos per Dei misericordiam coronam accipiatis.  State, fratres, et viriliter pugnate pro eo qui fortiter pro vobis vincebat. Non quia qui coeperit, sed qui perseveraverit usque in finem, hic salvus erit (Matth. X, ). Et proficiscimini de die in diem, sicut sancti Dei, qui ibant de virtute in virtutem. Plura scripsissem vobis, si superfluum non videretur eos admonere de virtutibus, quos rogare debeo ut intercedant pro peccatis meis. Sed charitas, quae neminem spernit, etiam sustinet. Quid plus? Iterum iterumque obsecro ut me fraterno amore accipiatis in communionem orationum vestrarum, quatenus Deus charitatis remunerator vos accipiat in aeternam gloriam regni sui. Valete et vivete felices in Domino Iesu, fratres charissimi. EPISTOLA V. AD CUDRADUM PRESBYTERUM. Cudradum presbyterum post sanctorum locorum vastationem hortatur ad constantiam.  Venerando Patri Cudrado presbytero Alcuinus diaconus salutem. Valde sanctorum locorum ingemisco  vastationem; sed vestrae fidei laetificor constantia, Deique omnipotentis collaudans clementiam, qui tibi inter manus paganorum pepercit, ideo firma fide in quo cepisti proposito permaneas: confidens tu in misericordia Dei, ut te suae pietatis [Suppl. clementia vel simile]... conservet, ubicunque fraterno consilio te habitare velit Deus. Tamen sive in loco habitationis singularis, sive in fraterna cohorte [Ms., fraternas cohortes], solitariam conversationem et secretas orationes, et ieiuniorum propositum diligenter observa; quia non qui coeperit, sed qui perseveraverit, etc.. Meque, obsecro, in sanctis tuis orationibus habeto memorialiter, sicut Buitta mihi ex tuis verbis fideli relatione promisit: visitantesque te fratres consolatione sancti Spiritus diligenter admone, exhortans eos, ut in Dei confidant protectione, et intercessione sancti Cudberchti Patris nostri. Non in armorum strepitu, vel in ruitura lapidum congerie, sed in muro pietatis supernae spem sibi certae defensionis constituant; et praesentis tribulationis miseriam ad aeternae felicitatis beatitudinem transferant: toto se corde convertant ad Dominum, et si quid in moribus suis emendandum sit, non segniter corrigant, ut Deo illorum placeat conversio, sicut Ninivitarum ei placuit poenitentia, et pepercit civitati per lacrymas confitentium peccata sua. Clemens est Deus et misericors, et nullum derelinquit in se sperantem; nam et novissima Iob fuerunt meliora prioribus; sic et vobis credo faciat, si ad eius clementiam deprecandam unanimiter conversi fueritis. EPISTOLA VI. AD FRATRES EBORACENSIS ECCLESIAE. Se ab Eboracensibus ab infantia usque ad virilem aetatem educatum grato animo profitetur. Illorum omnium orationibus se commendat; et, ut a vitiis sibi caveant, hortatur.  Dilectissimis et valde venerabilibus in Christi charitate Eboracensis Ecclesiae fratribus, vestrae filius pietatis Albinus diaconus salutem. Totum meae devotionis pectus vestrae charitatis dulcedine impletur, et si quid pleno amoris modio supperaddi potest, quotidie crescendo accumulatur, ita ut solius memoriae de vobis suavitas, supervenientes saecularis angustiae tribulationes longe a secretis mentis meae cubilibus depellat. Et hoc mihi singulare solatium in spiritu consolationis sanctae Dominus Christus perdonare dignatus est. Vos fragiles infantiae meae annos materno fovistis affectu, et lascivum pucritiae tempus pia sustinuistis patientia, et paternae castigationis disciplinis ad perfectam viri edocuistis aetatem, et sacrarum eruditione disciplinarum roborastis. Quid plus dicere habeo, nisi, ut aeterni Regis pietas, omnia pietatis in me famulum suum per vos benefacta, perpetua summae beatitudinis gloria remuneret? Hoc singulis vigiliarum mearum momentis, hoc quotidiana supplicatione requiro. In hac prece in conspectu Altissimi, intimas desiderii mei lacrymas per loca sanctorum martyrum vel confessorum Christi, quo me iter instabilitatis deducit, fundere non cesso. Vos semper in corde, et primi inter verba precantia in ore. Vos, piissimi Patres, seu in communibus sanctae orationis foris, vel in secretis deprecationum vestrarum intercessionibus Alcuinum filium vestrum, per Dei deprecor charitatem, iugiter in corde habete et in ore. Vos quoque, qui estis aetate filii, sed meritorum sanctitate Patres, per divinam obtestor clementiam, nunquam eruditionis vestrae in sanctis orationibus obliviscimini magistrum. Testis enim cordis mei mihi est inspector, quia devote vestrum semper in ecclesiasticis disciplinis et spiritali doctrina desiderabat profectum. Et si quid minus accepistis, non meae, credo, culpae deputari potest. Et nunquam istius voluntatis meae, sive absens, sive praesens, de vestro profectu, benevolentia cessabit. O omnium dilectissimi Patres et fratres, memores mei estote: ego vester ero, sive in vita, sive in morte. Et forte miserebitur  mei Deus, ut cuius infantiam aluistis, eius senectutem sepeliatis. Et si alter corpori locus deputabitur, tamen animae, qualemcunque habitura erit, per vestras sanctas, Deo donante, intercessiones, requies vobiscum, credo, donabitur; quia, sicut puer noster Seneca se vidisse testatur, nostrae fraternitatis animas in eodem laetitiae loco congregandas esse credimus: etsi meritorum diversitas alium beatius laetari faciet, tamen aeternitatis aequalitas cunctos feliciter vivere efficiet. Et sicut unus sol omnibus lucet, non tamen propter oculorum distantiam aequaliter ab omnibus videtur, ita aeterna beatitudo omnibus in Dei regno iustis perdonabitur, licet meritorum sublimitas alios maiore gloria coronet. Ad quam gloriam, charissimi fratres, tota intentione et voluntatis operis vosmetipsos dignos pervenire praeparate. Nulla carnalis concupiscentia, nulla saecularis ambitio beatitudinis iter vobis intercludat, sed per viam veritatis et sanctitatis, per quam beati Patres, praedecessores nostri, ad regna pervenerunt coelestia, superna vos comitante gratia, pari pietatis consensu, uno voluntatis affectu, quotidianis currite profectibus. Omnem a vestra sancta conversatione repellite segnitiem, luxuriam castitate mutate, ebrietatem quasi inferni foveas fugite, supervacuos vestium ornatus nolite exquirere. Melius est servis Dei, animam ecclesiasticis ornare moribus, quam corpus, laicorum consuetudine, pompatica vestire vanitate. Et melius est, sacra matris Ecclesiae mundissima calcare limina, quam lutulentas villanae foeditatis semitas frequentare. Regularis vitae vos ordinet disciplina, et ecclesiasticae pietatis moderatio venerabiles efficiat. Sanctae humilitatis pedibus, et divinae charitatis gradibus per passus obedientiae coeli conscendite regna. Haec enim caduca et transitoria fortitudinis evincite animo, quatenus ad amabilem coelestis gloriae patriam, divina vos ubique gratia praeveniente et subsequente, laudabilibus bonorum operum meritis, cum omni prosperitate et gaudio pervenire mereamur. EPISTOLA VII. AD FRATRES EBORACENSES. Significat laetitiam epistola ab ipsis accepta; hortatur ad sectanda Patrum suorum vestigia; ac se illorum orationibus commendat.  Sanctissimae congregationis et dulcissimae dilectionis Eboracensis Ecclesiae fratribus, eiusdem piae matris filius Alcuinus diaconus, perpetui honoris in Christo pacem et salutem Venerabiles vestrae dilectionis ab Eanbaldo presbytero accepi litteras, quarum pacificam inscriptionis seriem idem ipse qui portavit, mellifluis  salutationis verbis valde amplificavit, referens a vobis fraterni amoris perseverantiam in nos, ita ut inter lacrymas allocutionis nostrae vestras per singula verba voces audire aestimarim. Quod et in litteris apertissime agnovi, in quibus legens, vestras visum est mihi facies cernere. Quod ut vere fiat, omnium efficiat largitor bonorum, ut tristitia vestra vertatur in gaudium (Ioan. XVI, ) et gaudium nostrum impleatur in illo qui suis quoque ait discipulis: Et gaudium vestrum nemo tollet a vobis; in quo est gaudium indeficiens, salus perpetua, prosperitas beata et beatitudo gloriosa.  Ut haec omnia nobis per suam concedere misericordiam dignetur, illius tota dilectione et tota virtute inhaereamus praeceptis. Sanctorum Patrum sequamur vestigia, qui nos genuerunt in Christo, et in hoc sacratissimum ovile congregaverunt, et paternae pietatis lacte enutrierunt. Horum animas in conspectu summi Pastoris ac Redemptoris nostri aeternis gaudiis semper assistere credamus, et inde nostris favere precibus, si mandata vitae, quae nobis, Spiritu sancto inspirante, statuerunt, concordi devotione nos observare agnoscant. Recordemur omni hora, dilectissimi fratres, quales habuimus Patres et progenitores, quam praeclaros et pios, Deo amabiles et omni populo honorabiles. Non simus degeneres illorum nobilitate filii, dum horum inter sacratissimas constamus reliquias, eorum cogitemus imitari conversationem, quatenus eorum consortes gloriae effici mereamur. Non nos saeculi ambitio, carnalis delectatio, non luxuriae putredo, non ebrietatis venena a rectissimo vitalis vitae tramite revocent, per quem illi gradientes gloriam cum Deo meruerunt sempiternam. Unanimes estote in omni bono consilio, concordes in omni regularis vitae disciplina. Dei omnipotentis, qui cordis secreta conspicit, honorem et voluntatem pura primo omnium quaerite conscientia, ut eius gratia, quae optima sunt et saluti proxima, vos invenire faciat. Fraternam et pacificam semper habeamus charitatem, ut oves Christi eiusdem vitae pascuis epulantes, unius ovilis muro manentes, in una orationis domo Dei nobis misericordiam convocantes. Nec aliquis se canonicis horis, a communione sanctae orationis, suae negligens salutis separet. Melius est ut angelica visitatio horis competentibus inveniat cum fratribus orantes, quam diaboli saevitia in aliqua negligentia vel luxuria torpentes. Unicuique secundum suum laborem merces manet in aeternum. Qui plus laborat, plus mercedis accipiet. Nec labor salutis nostrae durus debet videri. Saepe austeriora medicamenta optatam solent praestare salutem. Videmus, quam angusta porta et arcta via sancti martyres vitam ingressi sunt sempiternam. Nos vero, fratres, faciliori via, et leviori cursu ad eiusdem vitae possumus pervenire beatitudinem, ipsa dicente Veritate: Multae mansiones sunt in domo Patris mei. Propter merita diversa, mansiones multae: tamen omnibus beata aeternitas et aeterna beatitudo erit. Quia quisquis ibi erit, beatus erit et gloriosus, ubi iusti fulgebunt sicut sol in regno Patris eorum. Sicut enim sanctorum martyrum persecutores fuerunt, diabolo instigante, impii homines; sic nostri persecutores sunt, diabolo suggerente, saeculi concupiscentia et carnalis delectatio, et animi inconstantia et Dei negligentia mandatorum. Et veluti illi martyres sancti, gratia adiuvante divina, impios constanter vicerunt tyrannos, palmam aeternae acceperunt gloriae: sic et nos, si nostros, Deo auxiliante, superamus adversarios, et diabolicis viriliter resistimus suggestionibus, coronam perpetuae laudis et palmam aeternae beatitudinis accepturi erimus. Vos, fratres charissimi, mei habete, obsecro, memoriam in sanctis orationibus vestris, ut anima mea perpetua prosperitate gaudeat in vobis. Ego devotus vestrae paternitatis filius nunquam obliviscor vestri, sed semper praesenti super omnes alios diligo charitate, Deum quotidie cum intima cordis compunctione deprecans ut vos aeterna pietate custodiat, regat atque protegat. Valete in Christo, dilectissimi fratres.  EPISTOLA VIII. AD BEORNUINUM PRESBYTERUM. Ab Offae regis et gentis Anglorum fidelitate se nunquam recessisse profitetur; monet ut et regibus, et episcopis, et principibus Dei voluntatem sequi suadeat, pacemque commendat.  Beornuino presbytero Alcuinus diaconus salutem. Dulces tuae dilectionis accepi litteras, mellifluis sensibus delibutas, apologeticam tenentes rationem, quarum melius credebam veritati, quam falsiloquae aliorum narrationi. Nam fides amicitiae corde constare debet, non linguae versibilitate. Utinam dignus essem pacem praedicare, non discordiam seminare; et signum portare Christi, non arma diaboli. Nunquam tibi scripsissem, si noluissem pacem tecum habere, et pacem in Christo, quam coepimus, firmam permanere. Vere Offae regi et genti Anglorum nunquam infidelis fui. Sicut hos amicos quos mihi Deus donavit, fideliter, quantum valeo, servabo; sic et hos quos reliqui in patria. Pauci sunt dies mei, et hos ipsos cum dolore flagelli suffero. Ideo te obsecro ut in Domino, quos valeas, mihi intercessores acquiras. Multis miseriis turbatum est hoc saeculum, et non est refrigerium in eo, nisi in misericordia Dei, et fide amicorum. Nudi venimus, et nudi recedimus , nisi qui bonis animam vestiet operibus. Ut tibi, charissime frater, tempus vel locus occurrit, semper Dei suade voluntatem sequi omnibus personis: regi suaviter, episcopis honorifice, principibus fiducialiter, omnibus veraciter. Nostrum est seminare, Dei fructificare. Nec ulla tibi alicuius dissensionis inter nos remaneat suspicio. Nec simus ex illorum numero de quibus dictum est: Non veni pacem mittere, sed gladium. Sed ex illorum simus numero, ad quos dictum est: Pacem meam do vobis, pacem meam relinquo vobis (Ioan. XIV, ). Ut pax Christi, quae exsuperat omnem sensum , custodiat corda nostra in charitate Christi et dilectione fraternitatis. Paucis scripsi litterulis, quia sapienti pauca sufficiunt. Sed te plurima Dei dona glorificent in aeternum, dilectissime frater. EPISTOLA IX. AD LINDISFARNENSES. Deplorat Lindisfarnensis ecclesiae vastationem, monet ad orandum; hortatur ad mores corrigendos, ad disciplinam regularem; suadet mente non consternari.  Beatissimi Patris sancti scilicet Cudbercti [Al., Cuthberti] episcopi optimis in Christo filiis Hugibaldo episcopo et omni congregationi Lindisfarnensis Ecclesiae, Alcuinus diaconus, coelesti in Christo benedictione salutem. Vestrae charitatis familiaritas  multum me laetificare solebat; sed versa vice vestrae tribulationis calamitas, licet absentem, multum me quotidie contristat. Quomodo pagani contaminaverunt sanctuaria Dei, et fuderunt sanguinem sanctorum in circuitu altaris, calcaverunt corpora sanctorum in templo, quasi sterquilinium in platea. [Quid nobis dicendum est, nisi plangendum animo vobiscum ante altare Christi, et dicere: Parce, Domine, parce populo tuo, et ne des haereditatem gentibus, ne dicant pagani, ubi est Deus Christianorum? ]. Quae est fiducia Ecclesiis Britanniae, si sanctus Cudberctus suam non defendit cum tanto sanctorum numero (Finis frag. Malmesb.)? [Aut hoc maioris initium est doloris, aut peccata habitantium hoc exegerunt. Non enim quiddam casu contingit [Ita emendavimus, cum in codice legeretur: Nem quidem casu contigit], sed magni cuilibet meriti iudicium est. Sed modo, qui residui estis, state viriliter, pugnate fortiter, defendite castra Dei. Mementote Iudam Machabaeum, quia templum Dei purgavit, et populum eruit, ut eliberavit extranea. Si quid corrigendum sit in moribus mansuetudinis vestrae, citius corrigite. Patronos vestros ad vos revocate, qui vos ad tempus dereliquerunt. Non defuit illis potestas apud Dei clementiam, sed nescimus cur tacuerunt. Nolite gloriari in vanitate vestium; haec non est gloria sacerdotum et servorum Dei, sed contumelia. Nolite in ebrietate verba orationum vestrarum delere. Non exeatis post luxurias carnis et avaritias saeculi, sed in servitio Dei et regularis vitae disciplina firmiter permanete, ut sanctissimi Patres, qui vos genuerunt, vobis protectores esse non cessent. Per illorum vestigia gradientes de illorum precibus securi permaneatis. Nolite tantis Patribus degeneres esse filii. Nequaquam illi a vestra cessabunt defensione, si vos illorum sequi videbunt exempla. Tamen de ista miseria nolite mente consternari. Castigat Deus omnem filium quem recipit; et ideo forte plus vos castigavit, quia plus dilexit. Hierusalem civitas Deo dilecta Chaldaea flamma periit. Roma sanctorum apostolorum et innumerabilium martyrum corona circumdata paganorum vastatione disrupta est, sed pietate citius recuperata. Tota pene Europa Gothorum vel Hunorum gladiis evacuata est flammis; sed modo, conservante Deo, velut coelum stellis, ita ecclesiis ornata fulgescit, et in eis officia vigent et crescunt religionis Christianae. Hortamini vosmetipsos invicem dicentes: Revertamur ad Dominum Deum nostrum, quia magnus est ad ignoscendum, et nunquam deserit sperantes in se. Et tu Pater sancte, dux populi Dei, pastor gregis sancti, medicus animarum, lucerna super candelabrum posita, esto forma in omni bonitate cunctis te videntibus. Esto praeco salutis cunctis te audientibus. Sit tuus comitatus honestis moribus, aliis exemplum ad vitam, non ad perditionem. Sint tibi epulae, non in ebrietate, sed in sobrietate. Sint vestimenta tuo gradui condigna. Noli te conformare saeculi hominibus in vanitate aliqua. Inanis ornatus vestimentorum, et cultus inutilis tibi est opprobrium ante homines, et peccatum ante Deum. Melius est animam in perpetuum permanentem bonis ornare moribus, quam corpus cito in pulvere putrescens exquisitis comere vestibus. Vestiatur et satietur Christus in paupere, ut haec faciens regnet cum Christo. Redemptio viri propriae divitiae. Si aurum diligamus, praemittamus nobis in coelum, ubi servabitur nobis, et quod amemus, habemus. Amemus aeterna et non peritura. Veras diligamus divitias et non caducas, sempiternas non transitorias; paremus nobis laudem a Deo, et non ab hominibus. Faciamus quod fecerunt sancti quos laudamus. Sequamur illorum vestigia in terris, ut illorum gloriae consortes esse mereamur in coelis. Divinae pietatis protectio nos ab omni adversitate custodiat, charissimi fratres. Valete in Christo dilectissimi, et confortamini semper proficientes.]  EPISTOLA X. AD AEDILHARDUM ARCHIEPISCOPUM DOROENSIS CIVITATIS. . Hortatur ad sectanda suorum antecessorum vestigia, et ad exsequendum intrepide munus pastoris animarum; et cum coepiscopis suis verbum Dei absque timore praedicet.  Pio Patri et sanctae sedis praesuli Aedilhardo archiepiscopo, humilis levita Alcuinus salutem. Audiens vestrae salutationis verba dulcissima, et prosperitatis vestrae sanitatem multis pernecessariam, valde me gavisum esse fateor: Domini et Dei nostri Iesu Christi deprecans tota mentis alacritate clementissimam pietatem, quatenus vestram  longaeva custodiat prosperitate in augmentum sanctae suae Ecclesiae, ut per tuam devotissimam doctrinam verbum vitae aeternae crescat et currat, et multiplicetur numerus populi Christiani in laudem et gloriam Salvatoris nostri; in quo opere te, frater sancte, laborare tota virtute obsecro. Et quanto plus appropinquat dies remunerationis, tanto magis mercedis tuae felicitatem accumulare studeas. Cogita quales habueris antecessores doctores, et summa lumina totius Britanniae . Inter quorum sacratissima corpora dum oraveris, illorum precibus certissime adiuvaberis, si ab illorum vestigiis te nec saeculi caduca blandimenta subtrahant, nec vani terrores principum formidantem efficiant. Memor esto semper quod guttur tuum tuba Dei debet esse, et lingua tua omnibus praeco salutis. Esto pastor, non mercenarius; rector, non subversor; lux, et non tenebrae; civitas firma fide murata, non domus pluviis diruta; miles Christi gloriosus, non apostata vilis; praedicator, et non adulator. Melius est Deum timere, quam hominem; plus Deo placere, quam homini blandiri. Quid est adulator, nisi blandus inimicus? Ambos perdit, se ipsum et suum auditorem. Isti sunt, qui consuunt pulvillos sub omni cubitu , et oves Christi morbidas faciunt, non sanatas.  Virgam accepisti pastoralem et baculum consolationis fraternae: illam ad regendum, istum ad consolandum. Ut moerentes consolationem habeant in te, et contumaces correctionem sentiant per te. Potestas iudicis est, occidere; tua vero, vivificare. Quid times hominem propter gladium, qui clavem regni accepisti a Christo? Recordare quanta passus est ille pro te, et non metuas loqui pro illo. Ille pro tuo amore clavis confixus pependit in cruce, et tu sedens in sella dignitatis tuae ob timorem hominis tacueris? Non ita, frater, non ita. Sed sicut ille dilexit te, ita dilige et illum. Qui plus laborat, plus mercedis accipiet. Si persecutionem patieris propter verbum Dei, quid beatius? Ipso Domino dicente: Beati qui persecutionem patiuntur propter iustitiam, quoniam ipsorum est regnum coelorum. Et: Ibant apostoli gaudentes a conspectu concilii, quoniam digni habiti sunt contumelias pati pro nomine Iesu. Et: Non sunt condignae passiones huius temporis ad superventuram gloriam, quae revelabitur in nobis. Si corripueris delinquentem et ad tuam increpationem corriget se, etiam tibi est merces apud Deum, et sibi erit salus a Deo; si tuam oderit increpationem , illi est damnatio, et tibi beatitudo. Esto miseris consolator, pauperibus pater, omnibus affabilis, donec intelligas quid cuique respondeas; et semper tua responsio sale sit sapientiae condita, non temeraria, sed honesta; non verbosa, sed modesta. Sint tibi mores humanitate praeclari, humilitate laudabiles, pietate amabiles; ut non solum verbis, sed exemplis erudias tecum viventes, vel ad te venientes. Sit tua manus larga in eleemosynis, prompta in reddendo, et cauta in accipiendo. Praepara tibi thesaurum in coelis. Divitiae viri redemptio est animae illius, quia beatius est magis dare quam accipere (Luc. XII, ). Invenimus unam margaritam pretiosam; demus omnia, quae habemus, et emamus illam (Matth. XIII, ). Lectio sanctae Scripturae saepius tuis reperiatur in manibus, ut ex illa te saturare et alios pascere valeas. Vigiliae et orationes assiduae sint tibi, eo magis quo pro toto populo Christiano intercedere debes. Locus tuus est inter Deum stare et homines, ut Dei legationes deferas ad populum, et pro populi peccatis intercedas ad Deum. Fac te, eius donante gratia, dignum ab eo exaudiri. dignitas est in vitae castitate et praedicandi fiducia, ipsa attestante Veritate: Sint lumbi vestri praecincti et lucernae ardentes in manibus vestris. In lumbis castitatis sanctitas, in lucernis praedicationis claritas designatur. Memor esto quod sacerdos angelus Domini Dei est excelsi, et lex sancta ex ore eius requirenda, iuxta quod in Malachia propheta legimus. Speculator quoque est in excelsissimo positus loco. Unde et episcopus dicitur, quasi speculator [Cod. Sal., superspeculator], qui omni exercitui Christi prudenti consilio providere debet, quid cavendum sit, quidve agendum. Isti sunt, id est sacerdotes, luminaria sanctae Dei Ecclesiae, doctores gregis Christi. Isti in prima acie vexillum sanctae crucis non segniter sublevare debent, et ad omnem impetum hostilis exercitus intrepidi stare. Hi sunt qui talenta, redeunte Rege nostro Deo Christo cum triumpho gloriae ad paternam sedem, acceperunt; et revenienti eodem magno Iudici in die ultima discretionis rationem reddituri sunt, quantum quisque ex praedicationis labore lucratus esset in officio suo . Quapropter teipsum, charissime frater, idoneum praepara ministrum sermonis Dei. Alios quoque consacerdotes tuos admone diligentissime, in verbo vitae cum omni instantia laborare; quatenus multiplici negotiationis lucro ante conspectum aeterni Iudicis gloriosi appareant. Estote unanimes in omni consilio pietatis, et constantes in omni iudicio aequitatis. Nullus vos humanae dignitatis terror separet, nulla adulationis blandimenta dividant; sed quasi acies castrorum Dei firmissima unitate vos coniungite. Sic tandem concordia vestra terribilis apparet omni, qui vult veritati contradicere, Salomone dicente: Frater si a fratre adiuvatur, civitas firma est.  Vos estis, dicente Veritate, lux totius Britanniae , sal terrae, civitas super montem posita, lucerna super candelabrum elevata. Item beato principe apostolorum attestante: Vos estis genus electum, regale sacerdotium. Per vestrae vero praedicationis instantiam nos erimus, quod in eadem sequitur Epistola: Gens sancta, populus acquisitionis: quatenus per vos virtus annuntietur illius, qui nos omnes de tenebris vocavit in admirabile lumen suum. Qui aliquando non populus Dei, nunc autem populus Dei . Patres itaque nostri, Deo dispensante, licet pagani, hanc patriam bellica virtute primum possederunt. Quam grande igitur opprobrium est ut nos Christiani perdamus quod illi pagani acquisiverunt? Hoc dico propter flagellum quod nuper accidit partibus insulae nostrae, quae prope trecentis quinquaginta annis a parentibus inhabitata est nostris. Legitur in libro Gildi Brettonum sapientissimi, quod iidem ipsi Brettones propter rapinas et avaritiam principum, propter iniquitatem et iniustitiam iudicum, propter desidiam et pigritiam praedicationis episcoporum, propter luxuriam et malos mores populi, patriam perdiderunt. Caveamus haec eadem nostris temporibus vitia inolescere, quatenus benedictio divina nobis patriam conservet in prosperitate bona, quam nobis in sua misericordia perdonare dignata est. Ut hoc ipsum omnipotentis Dei largissima efficiat pietas, vos qui clavem regni coelestis cum apostolis, ligandi solvendique potestatem accepistis a Christo, aperite assiduis praedicationibus portas coeli populo Dei; et nolite tacere, ne populi peccata vobis imputentur. Requirit enim a vobis animas Deus, quas ad regendum accepistis. Ex subiectorum salute vestra multiplicatur remuneratio. Pusillanimes consolamini, humiles roborate, errantes in viam veritatis reducite, ignorantes instruite, scientes exhortamini, et bonis exemplis vitae vestrae omnes confirmate, contumaces et veritati renitentes virga castigate pastorali, caeteros baculo consolationis sustentate. Et si unanimes eritis, quis vobis resistere poterit? Vel quis cum Deo pacem habebit, si praedicationibus  suae salutis non obtemperarit; dicente ipsa Veritate ad praedicatores verbi Dei: Qui vos audit, me audit, et qui vos spernit, me spernit (Luc. X, ). Item ad confortandos eos, illisque fiduciam ingerendam loquendi sermonis Dei, eadem Veritas ait: Quodcunque ligaveritis super terram, erit ligatum et in coelis; et quodcunque solveritis super terram, erit solutum et in coelis. Divisa est potestas saecularis et potestas spiritalis: illa portat gladium mortis in manu; haec clavem vitae in lingua. His dicitur: Ne timueritis eos. De illis dicitur: Quia corpus occidunt, animam autem occidere non possunt. De spiritalibus quoque dicitur: Ubi sunt duo vel tres congregati in nomine meo, ibi sum in medio eorum (Matth. XVIII, ). Si Deus pro nobis, ait Apostolus, quis contra nos? Si Christus in medio suorum, quis illis nocere poterit? Idcirco vos, sacerdotes, fiduciam habere debetis praedicandi, caeteri vero humilitatem audiendi, et obedientiam faciendi, quae iubetis. Illi, id est saeculares, sint defensores vestri, vos intercessores illorum, ut sit unus grex sub uno Deo Christo pastore, et fiat haec patria ab illo [Al. a bello] nobis nostrisque nepotibus conservata in benedictione sempiterna; ut ex hac mereamur ad illam pervenire quae finem non habet et est perpetua pace beatissima. Ut ad hanc pervenire mereamur, vos saepius cum Moyse servo Dei devoto pectore dicite: Respice, Domine, de sanctuario tuo, et de excelso coelorum habitaculo, et benedic populo tuo et terrae quam dedisti nobis. Item cum propheta Dei Ioel cum lacrymis clamate: Parce, Domine, parce populo tuo, et ne des haereditatem tuam in opprobrium gentibus. Apostolo Iacobo praecipiente: Orate invicem, ut salvemini: multum enim valet oratio iusti assidua. Item Petrus apostolus: Omnes unanimes in oratione estote, compatientes fraternitati, humiles et misericordes . Sed et Vas electionis praecepit pro omnibus orationes  fieri, pro regibus et omnibus qui in sublimitate sunt positi; quatenus omnipotentis Dei gratia populo Christiano tempora cum prosperitate concedat pacifica, in laudem et gloriam sui nominis. Urbs aeterna Dei, terrae sal, lumina mundi, Bis sex signa poli, menses et ter quater anni, Atque diei horae, lapidesque in stemmate Christi Vestra aperire polum poterit vel claudere lingua. Doctores vitae, magnae et medicina salutis. Vos fontes vivi, paradisi et flumina sacra. Vos decus Ecclesiae, populi spes, ianua lucis. Inclyta progenies, Salomonis nobile templum. Per vos, o Patres, nostro sub tempore tota Virtutum meritis fecunda Britannia floret. Vos simul unanimes Christi defendite castra, Et clypeo fidei tela exsuperate nefanda; Pectore concordes, fortes virtute superna. Iudiciis iusti, humiles pietate modesta, Doctores populi, ductores et gregis almi, Semper ubique Deo vos vos estote fideles. Multiplicate pio percepta talenta labore, Maxima quod summo capiatis praemia coelo, Cum Christo et sanctis coelestia regna tenentes, Vosque mei memores Christus conservet ubique. Alchuin dicor ego, vestro devotus amori. O vos pastores, Patres sine fine valete! Et tu sancte Pater, pius Aethelharde [Al., Aedilharde sacerdos Iam valeas, vigeas, Christo donante, per aevum. EPISTOLA XI. AD AEDILREDUM REGEM ET PRINCIPES POPULUMQUE NORDANHUMBRORUM GENTIS. Hortatur ut grati sint Deo, ut coelestia potius desiderent quam terrena, ut divitias per iniustitiam non appetant, vitia et peccata fugiant, viduarum, pupillorum sint patres, concordiam et pacem servent, sacerdotum praedicationi se submittant.  Excellentissimo filio Aedilredo  regi et amicis dulcissimis Osbaldo patricio et Osbercto duci et omnibus fraternae dilectionis amicis, Alcuinus levita aeternae beatitudinis salutem. Suavitas sancti amoris saepius me cogit de antiqua admonere amicitia, de animarum vestrarum salute, et de fidei veritate, et de pacis concordia, quam habere debetis inter vos; quia amicitia, quae deseri potest, nunquam vera fuit. Amicus fidelis diu quaeritur, vix invenitur, difficile servatur. Vos quaerens inveni amicos: nec dimittam quos amare coepi. Et si lingua taceat vestra de me, litterae tamen meae non taceant  de vobis, sed semper admoneo devotionis studio, quorum semper desidero prosperitatis salutem. Cogitate quis vos de multiplici liberavit tribulatione, quoties praesentem, eius misericordia, evasistis mortem; quoties de manu inimicorum erepti fuistis. Recordamini quis vobis omnes perdonavit honores quos habetis prosperitates contulit, sanitates largitus est, omnibus vos vestris fecit inimicis sublimiores. His omnibus bonis nolite ingrati esse, quia horum gratia bonorum vitam merebitur sempiternam. Nec haec felicitas huius saeculi aeterna esse poterit. Studete diligentissime, ut post hos honores terrenos, coelestes habere mereamini. Omnia huius saeculi delectamenta velut volatilis fugiunt umbra; et solummodo manet in remuneratione bona, quod pro Dei amore egistis. Grandis enim via de terris videtur ad coelum. Firmissima debet esse scala, per quam ascenditur: facilis est casus ad inferna. Sed haec facilitas magnam habet difficultatem, sempiternum siquidem ignem, qui urit inexstinguibiliter cadentes in illum. Difficultas vero ascensionis in coelum magnum habet gaudium, dum pervenitur quo ascenditur, beatitudinem siquidem sempiternam. Si forte quaeritis quomodo quis ascendat in coelum, vel quis quomodo cadat in infernum? Per mala igitur opera ruit homo ad inferna; per bona vero ascendit ad superna. Mala itaque sunt opera: delectatio carnalis, ambitio saecularis, avaritia, et omnis concupiscentia mala, vinolentia , rapina, mendacia, luxuria, fornicatio, invidia, homicidia, ebrietates, comessationes, inimicitiae, superbia, et periuria; dicente Apostolo: Qui talia agunt, regnum Dei non possidebunt , nisi confessione et longa poenitentia et eleemosynis multis emendentur. Unumquodque eorum quae enumeravi, regnum Dei claudere poterit, et infernales poenas aperire homini. Vae animae quae ardentes flammas semper sustinere cogitur. Bona vero sunt opera per quae ascendere in coelum possumus; charitas Dei, honor illius et timor, vigiliae  et orationes ad Deum, dilectio hominum, et misericordia in homines, et remissio peccantibus in nos; iustitia in iudiciis, veritas in verbis, patientia in adversitatibus; nemini reddere malum pro malo; eleemosyna in pauperes, benignitas in omnes homines, pietas ad amicos, fides recta in Deum, spes firma in illius bonitatem, modestia in vestimentis, et in omni usu saeculi temperantia, continentia in cibo et potu, in mente humilitas, in moribus honestas, in omni vita aequitas. Hi sunt gradus per quos coelum ascenditur, hi sunt mores qui homines faciunt laude dignos, haec sunt opera quae gaudia merentur sempiterna, haec est sapientia vera, ut homo sibi praevideat quomodo in aeternum feliciter vivat. Nullatenus homo perire poterit, sicut animal quodlibet, sed post hanc vitam victurus erit in aeternum: bene, propter bona opera; male, propter mala opera; quia Deus unicuique reddet secundum opera sua. Nolite iniustas amare divitias, quia omnis iniustitia ulciscitur a Deo, et melior est benedictio Dei quam omnes divitiae mundi. Quidquid in saeculo amatur, amittitur; quidquid pro Deo datur, habetur. Cui largus eris, si tuae animae tenax? Vel quis tibi fidelis erit, si tu tibi ipse infidelis eris? Cur in alium spem ponis, et tu tibi ipse benefacere non vis? Morieris, o homo! et omnia dimittes quae habes. Hic vis dives esse peregrinus, et parvi temporis hospes; et non vis ibi esse dives ubi semper eris? Praemitte tibi divitias tuas, ut habeas in aeternum quod ames in saeculo. Construe tibi bonis operibus beatam domum. Quam miser erit qui semper arsurus erit in igne, qui tenebris circumdatus horrendis, qui nihil audiet nisi voces flentium et stridentium dentibus horrorem ! qui nihil sentit nisi flammas edaces, et frigora ingentia, et vermium venenatos dentes! Ut haec horribilia, o amice! evadere valeas, nullus tibi labor durus videri debet, ut ad illam beatitudinem pervenire merearis, aeterna pace iucundissimam, aeterna gloria felicissimam. Nulla saecularis ambitio, nulla carnis delectatio, nulla inimicorum vindicta impediat cursum tuum. Sed curre, dum lucem habes, operare, dum dies est, quatenus ad lucem pervenias perpetuam, ut cum Christo et sanctis eius regnare merearis in gloria sempiterna. Non solum vos, viri clarissimi, et filii charissimi, his meis admoneo litterulis, sed et omnes dilectae gentis principes, et nomina, seu ecclesiasticae pietatis ordines, seu saecularis potentiae sublimitates communi charitatis intuitu, quasi alumnus vestrae dilectioni devotus, deprecor, Dei diligentissime obedire praeceptis, praedicatoribus salutis vestrae subditos esse. Illorum est, id est sacerdotum, verba Dei non tacere; vestrum est, o principes, humiliter obedire, diligenter implere. Regis est omnes iniquitates pietatis suae potentia opprimere, iustum esse in iudiciis, pronum in misericordia. Secundum quod ille miseretur subiectis, miserebitur ei Deus. Sobrium in moribus, veridicum in verbis, largum in donis, providum in consiliis: consiliarios habere prudentes, Deum timentes, honestis moribus ornatos. Oportet eum non cupidum esse alienae haereditatis, non avarum, non violenter rapientem, dicente Apostolo: Neque fures, neque avari, neque rapaces regnum Dei possidebunt (I Cor. VI, ). Et saepe per rapinas propria amittit, quia Deus gemitum exaudit oppressorum. Legimus quoque quod regis bonitas totius est gentis prosperitas, victoria exercitus, aeris temperies, terrae abundantia, filiorum benedictio, sanitas plebis. Magnum est totam regere gentem; a regendo vero rex dicitur; et qui bene regit subiectum sibi populum, bonam habet a Deo retributionem, regnum scilicet coeleste. Valde feliciter regnat in terra, qui de terreno regno merebitur coeleste. Orationibus vero et vigiliis eo instantius ad Deum insistere debet, quo non pro se solummodo, sed et pro totius gentis prosperitate Deum deprecari debet. Similiter principes et iudices populi,  in iustitia et pietate populo praesint. Viduis, pupillis et miseris sint quasi patres, quia aequitas principum populi est exaltatio. Ecclesiarum Christi sint defensores et tutores, ut servorum Dei orationibus longa vivant prosperitate. Ecclesia sponsa est Christi, et qui eam violare nititur, vel rapere quae sua sunt, vindicat in eum Deus Christus, sponsus sanctae suae Ecclesiae. Vidistis quomodo perierint antecessores vestri reges et principes propter iniustitias et rapinas et immunditias vitae, nec ab huiuscemodi se peccatis criminum capitalium, Deum timentes, abstinuerunt; nec, quod peius est, immanissima scelerum vulnera, poenitentiae medicamentis sanare curarunt; sed computruerunt in peccatis suis, donec repentino terrore cecidit super eos iudicium Dei, et tam infeliciter in conspectu omnium perierunt, quam impudenter sine ulla reverentia pessimis se involvi sceleribus non metuerunt. Heu! quam misere praesentem perdiderunt vitam! Sed multo miserabilius in aeternis cruciantur tormentis. Timete illorum perditionem, et a talibus vosmetipsos impietatibus observate, in quibus illi perierunt. Idem enim Deus super vestra vigilat opera, qui illorum non pepercit sceleribus. Multi vero per rapinas et iniquitates colligere gestiunt, et nesciunt quod utrumque propter avaritiam iniquam et terrena cito perdunt bona et coelestia nunquam acquirunt. Illiusmodi, viri fratres, vobismetipsis cavete iniquitates, quatenus Deum omnipotentem in praesenti vita propitium habere mereamini et in futura aeternorum largitorem bonorum. Pacem habete inter vos et benignitatem; misericordiam et iustitiam ad omnes homines, et castitatem corporis custodite vestri, ut Spiritus sanctus vestris inhabitet pectoribus, qui sapiens vobis semper suggerat consilium, vosque ab omni defendat hoste visibili et invisibili. Vestroque domino fideles estote, ut per vestram concordiam regnum dilatetur vestrum, quod saepe per discordiam minui solebat, dicente ipsa Veritate: Omne regnum in se divisum non stabit. Sicuti maxima imperia per dissensiones intestinas dilapsa decrescebant, et e contrario minima quaeque civitatis cuiuslibet, vel provinciae, per pacificam concordiam, regnum crescebat et proficiebat et fortioribus sibi tandem imperabat regnis. Timete flagellum quod venit super ecclesiam sancti Cudberti, locum scilicet sanctissimum et multorum sanctorum suffragiis divitissimum, nunc vero miserabiliter a paganis devastatum. Qui hoc non timet et seipsum non corrigit et pro suae patriae prosperitate non plangit ad Deum, carneum non habet cor, sed lapideum. Episcoporum est monasteria corrigere, servorum Dei vitam disponere, populo Dei verbum praedicare, et diligenter plebem erudire subiectam. Laicorum est obedire praedicationi, iustos esse et misericordes, quatenus divina benedictio per suam magnam misericordiam nobis nostrisque nepotibus patriam in bona prosperitate conservare dignetur, quam nostris parentibus per pietatis suae dexteram perdonare dignata est. EPISTOLA XII. AD AEDILREDUM REGEM. Hortatur ad regias virtutes.  Domino dilectissimo Aedilredo  regi Alcuinus diaconus salutem. Propter familiaritatem dilectionis familiares tibi soli litteras scribere curavi. Et quia semper te amabo, semper te admonere non cessabo, ut Dei voluntati subditus, Dei protectione dignus efficiaris, et nobilitas regiae sublimitatis magna morum nobilitate honorificetur. Non est liber vel nobilis qui peccatis serviet, dicente Domino: Omnis qui facit peccatum, servus est peccati (Ioan. VIII, ). Non decet te in solio sedentem regni rusticis vivere moribus. Ira tibi non dominetur, sed ratio . Misericordia te amabilem faciat, non crudelitas odibilem. Veritas audiatur ex ore tuo, non falsitas. Castitatis tibi conscius esto, non libidinis; continentiae, non luxuriae; sobrietatis, non ebrietatis. Noli notabilis esse in aliquo peccato, sed laudabilis in omni opere bono. Largus esto in dando, non avarus in rapiendo. Iustitia omnes tuos exornet actus. Esto forma honestatis omnibus te videntibus. [Noli, noli rapere aliena, ne et propria perdas.] Deum time, qui dixit: In quo enim iudicio iudicabitis, iudicabitur de vobis (Matth. VII, ). Ama Deum Christum et eius obedire mandatis, quatenus illius misericordia tibi tuisque filiis et amicis in benedictione conservet, quod te habere voluit, et gloriam futurae beatitudinis concedere dignetur. Deus omnipotens regni felicitate, morum dignitate, longaeva prosperitate te florere faciat, dilectissime fili. EPISTOLA XIII. Fragmentum. AD AEDILREDUM REGEM. Memorat de afflictione ecclesiae et civitatis Lindisfarnensis.  Ecce ecclesia sancti Cuthberti sacerdotum  sanguine aspersa, omnibus spoliata ornamentis locus cunctis in Britannia venerabilior paganis gentibus datur ad depraedandum. Et ubi primum post discessum sancti Paulini ab Eboraco Christiana religio in nostra  gente sumpsit exordium, ibi miseriae et calamitatis coepit initium. Quid significat pluvia sanguinis quam in quadragesimali tempore in Eboraca civitate, quae est caput totius regni, in ecclesia beati Petri principis apostolorum vidimus, de borealibus domus, sereno aere, de summo tecti minaciter cadere? Nonne potest putari a borealibus partibus venire super terram sanguinem?  EPISTOLA XIV. AD FRATRES WIRENSIS ET GYRVENSIS ECCLESIAE. Hortatur ad ordinatam charitatem; ad observantiam regularis vel canonicae vitae, et regulae sancti Benedicti. Terret exemplo Lindisfarnensium; dissuadet vestimentorum cultum; confessionem peccatorum et poenitentiam commendat.  Sanctissimis in Christo fratribus Wirensis Ecclesiae et Gyrvensis, humilis levita Alcuinus salutem. Semper pietatis vestrae religionem, ex quo scire potui, amavi, magnamque in vestrae unanimitatis orationibus habens fiduciam: et modo, licet corpore procul positus, animo tamen inter vos semper assistens, quia latitudo charitatis nulla dividitur longinquitate, nullis clauditur terminis: sed quo magis ardet in pectoris antro, eo latius flammam suavissimi ardoris spargere assuescit. Sicut fons paradisum irrigans quadrifido tramite latum diffunditur in orbem, sic fons charitatis pectus, virtutum floribus pullulans, in quatuor amoris rivos derivatur, veluti sanctus Augustinus in libro primo De Doctrina Christiana dixit: Cum ergo quatuor sint diligenda, unum quod supra nos est, alterum quod nos sumus, tertium quod iuxta nos est, quartum quod infra nos est. Deus supra nos est. Proximus iuxta nos est. Corpus nostrum infra nos est. De secundo et quarto nulla praecepta danda erant. Quantumlibet enim homo excidat a veritate, remanet illi dilectio sui et dilectio corporis sui. Ideo praecepit Scriptura ut Deus diligatur et proximus. Nullum rerum diligendarum genus in his duobus praeceptis praetermissum est. Salus vero corporis propter servitium Dei amanda est, et integritas animae in Deo diligenda est. Proximus, id est, omnis homo, propter Deum; et super omnia Deus diligendus est. Diliges, inquit, Dominum Deum tuum ex toto corde tuo, et ex tota anima tua et ex tota mente tua; et diliges proximum tuum sicut te ipsum (Matth. XXII, , ). Omnem vero hominem proximum esse, exemplo vulnerati et Samaritani discamus. Nullum autem exceptum esse cui misericordiae denegetur officium, quis non videat? quando ad inimicos etiam porrectum est, eodem Domino dicente: Diligite inimicos vestros, benefacite his, qui oderunt vos. Si inimici diligendi sunt, quanto magis et fratres qui uno ovili continentur? Vos vero, fratres sanctissimi, iisdem [Cod. Sal., a sanctis] Patribus spiritali doctrina congeniti, eisdem diu pastoribus per pascua vitae deducti, similibus regularis [Cod. Sal., canonicae] vitae institutionibus edocti, pacis et concordiae unanimitatem diligentissime observate. Beati pacifici, quoniam filii Dei vocabuntur. Non sint schismata occultae aemulationis inter vos, quia Deus Christus, Deus est pacis et charitatis, et qui in charitate manet, in Deo manet (I Ioan. IV, ). Dilectio vero proximi in officio misericordiae, in doctrina salutis ostenditur. Qui habet verbum Dei in corde doceat proximum; qui habet saeculi facultates, adiuvet proximum; qui habet cuiuslibet ministerii scientiam, opituletur proximo, ipso praecipiente Deo: Omnia quaecunque vultis, ut faciant vobis homines, haec eadem et vos facite illis (Matth. VII, ). Regularis vitae observationem, quam statuerunt vobis sanctissimi Patres Benedictus scilicet et Ceolfridus, diligentissime custodite, quatenus cum illis aeternam benedictionis mercedem habere mereamini. Haec est laus vestra, iste honor vester apud homines, et retributio apud Deum. Nolite conformare vos saeculi hominibus in vestimentorum vanitate, in ebrietatis luxuria, in ioci lascivia, in otiositatis petulantia: sed cum omni modestia et pietate conversatio vestra Deo sit amabilis et hominibus venerabilis, sicut decet filios sanctae matris et monachicae vitae alumnos. Vos vero, qui estis Patres et pastores sanctae congregationis, docete diligentissime fraterno amore familiam, quam accepistis regendam, omneque bonitatis exemplum in vobismetipsis ostendite. Seniores ut patres cum honore  admonete, iuniores ut filios cum omni dilectione castigate. Omnes in spiritu mansuetudinis et verborum honestate instruite. Saepiusque regula sancti Benedicti in conventu fratrum propria exponatur lingua, ut intelligi possit ab omnibus. Ad cuius institutionem unusquisque suam corrigat vitam, ut quod vovistis ante altare, inviolabiliter custodiatur a vobis; dicente Propheta: Vovete et reddite Domino Deo vestro (Psal. LXXV, ). Displicet enim Deo infidelis promissio (Eccli. V, ). Cogitate quem habeatis defensorem contra paganos, qui apparuerunt circa terminos maritimae habitationis. Nolite in armis spem ponere, sed in Deo qui nunquam deserit sperantes in se. Nolite in fuga confidere, sed in prece Patrum vestrorum; sicque tandem filii eritis, si eorum vestigiis adhaerere studeatis. Non enim loci malefacientes adiuvat sanctitas, sed benefacientes religionis integritas efficit sanctos et dignos protectione divina. Quis non timet terrorem, qui accidit in ecclesia sancti Cudberti? Corrigite quapropter mores vestros, ne propter peccata sceleratorum pereant et iusti; ne vinea Domini vulpinis detur dentibus ad derodendum; ne sanctuaria Dei pedes paganorum pertranseant. Hoc impium esse videtur; sed multo peius est, si diaboli atrocitas [propter scelera nostra cordis nostri devastat penetralia]. Propter interiores hostes, exteriores potestatem habent. Si igitur Deus pro bona conversatione et castitate vitae habitator est cordis nostri, nunquam inimicos suos vastare dimittit quae nostra sunt. Quanta multitudo exercitus Assyriorum propter unam iusti regis et Deo dilecti orationem perierat? Aliorum castigatio vestra sit admonitio, et paucorum tribulatio, multorum sit salvatio. Vos maritima habitatis, unde pestis primo ingruit. In nobis impletum est quod olim per Prophetam praedicatum est: Ab Aquilone inardescunt mala et a Domino formidolosa laudatio veniet. Ecce fugax latro boreales insulae nostrae partes pervasit. Plangamus quod fratres nostri perpessi sunt. Caveamus ne nobis aliquid accidat tale. Praeveniamus faciem Domini in confessione et ploremus coram Domino, qui fecit nos; ut ille qui creator est et redemptor, sit etiam protector et rector, pro bonisque vitae meritis, et religionis castitate dextera potentiae suae defendat ovile suum. Recordamini quam nobiles habuistis Patres, et non sitis tantis progenitoribus degeneres filii. Videte Librorum thesaura, considerate ecclesiarum decorem, aedificiorum pulchritudinem. Regularis vitae ordinem rememorate. Quam beatus est homo qui de his pulcherrimis habitaculis ad coelestis regni gaudia transeat! Assuescant pueri laudibus astare superni regis, non vulpium fodere cavernas, non leporum fugaces sequi cursus. Quam impium est Christi amittere obsequia et vulpium sequi vestigia! Discant pueri Scripturas sacras, ut aetate perfecta veniente alios docere possint. Qui non discit in pueritia, non docet in senectute. Recogitate nobilissimum nostri temporis magistrum Bedam presbyterum, quale habuit in iuventute discendi studium, qualem nunc habet inter homines laudem, multo maiorem apud Deum remunerationis gloriam. Illius igitur exemplo dormientes excitate animos. Magistris assidete, aperite libros, perspicite litteras, intelligite sensus illarum, ut vosmetipsos pascere, et aliis spiritalis vitae  praebere valeatis. Absconditas  comessationes et furtivas  ebrietates quasi foveam inferni vitate, dicente Salomone: Aquae furtivae et panes absconditi suaviores. Sed apud inferos illarum sunt convivae; volens intelligi talibus epulis daemones esse praesentes. Vos decet, ut filios Dei, morum nobilitas, vitae sanctitas, vestimentorum modestia. Risus hominis et habitus illius, et incessus eius, iuxta Salomonem, enuntiant de eo.  Quod in laicis laus esse videtur, id est, vestimentorum cultus, hoc in clericis et maxime in monachis reprehensio esse cognoscitur. Sed et ipse princeps apostolorum etiam feminas a pretiosis vestimentis et circulatis capillis prohibuit. Si hoc peccatum non esset, dicit Gregorius papa, nunquam Pastor Ecclesiae a deliciis vestium feminas prohibuisset. Omnia vestra honeste cum ordine fiant, ut laudetur Deus in vestra bona conversatione, et honor vester apud homines crescat, et merces meritorum multiplicetur apud Deum. Breve est  vitae tempus, et ultima dies unicuique incerta, et cito rapimur ad iudicium. Qualisquisque tunc cupiat esse, talem se nunc tota virtute exhibeat. Si quid peccati pro fragilitate carnis commiserit, abluat confessione, deleat poenitentia, ne damnetur in poena, sed coronetur in gloria. Habetis sanctos Patres, qui vos genuerunt, adiutores, si illorum praeceptorum eritis factores. Sed et angelicae dignitates, et omnium sanctorum agmina congaudent bonis vestris, (desiderant vos socios habere suae beatitudinis); imo et ipse Deus, qui vult omnes homines salvos fieri , vobis aeterni regni praeparatam habet gloriam. Nolite vos propter desidiam animi vel carnales delectationes aeternis fraudare bonis: sed magis omni studio intendite ut Deum hic habeatis defensorem, illic remuneratorem, qui vos proficere faciat in omni bonitate, constituat immaculatos ante conspectum gloriae suae. Obsecro ut pietas vestra placide perlegat, quod charitas nostra devote conscripsit, optans vos praesentem habere prosperitatem et futuram accipere beatitudinem. Meae quoque parvitatis ut memores sitis in sanctis orationibus vestris per charitatis almitatem obtestor, et familiaritatem quam perdonastis mihi inviolabili fide custodite, quatenus per vestras intercessiones veniam habere merear meorum delictorum, et vos mercedem fraternae dilectionis apud Deum habeatis aeternam. Dextera Dei omnipotentis ab omni hoste visibili et invisibili vos protegat, ubique in omni bono florere faciat, fratres charissimi. EPISTOLA XV. AD FRATRES GYROENSIS ECCLESIAE. Hortatur illos ad virtutes monachis dignas, et ad sectanda patrum ac magistrorum suorum vestigia.  Sanctissimis in Christo fratribus Gyroensis Ecclesiae humilis levita Alcuinus salutem. Memor pietatis vestrae, qua me gremio charitatis in communionem sanctae orationis vestrae suscipere dignati estis, placuit parvitati meae, hanc veritatis vestrae sponsionem in memoriam revocare his litterulis, optans vobis bona Christo miserante aeterna et per vestrae dilectionis intercessiones me ab aeternis erui tormentis, ut dum vobis in die Domini nostri Iesu Christi corona laudis reputabitur, mihi ab eodem iudice vel venia peccatorum tribuatur. Nec est rarum longinquitate charitatis munificentie separari debet, quae semper praesens in servis Dei esse debet per eum, qui ait: Ubi sunt duo vel tres congregati in nomine meo, ibi sum in medio eorum . Quidquid in illo amicitiarum esse coepit, inviolabili firmitate permanere necesse est, quoniam qui perseveraverit usque in finem, hic salvus erit. Ideo permaneamus in charitatis fraternae soliditate, nihil aliud attendentes in ea, nisi humilitatem et obedientiam; et ut invicem sancto adiutorio unusquisque alterum adiuvet: et dum omni personae summum est charitas, quanto magis famulis Christi, quorum vitae meritum totum in charitatis et humilitatis et obedientiae virtute constat: in quibus vestram sanctitatem quotidie proficere optamus, quia quibus nihil secundum propositum regularis vitae cum saecularibus pompis, et vanitatibus deliciarum commune est, totam vitam regulari constrictione perfectam esse decet. Recordamini, charissimi fratres! nobilissimos principii vestri patres et parentes, qui vos genuerunt in Christo; et nobilissimos magistros, quos habuistis in vestrae germanitatis congregatione. Horum doctrinis inhaerentes, et horum exemplis viventes, et horum statuta sequentes illorum certissime consociati beatitudine in futuro saeculo eritis. Benedictus locus a Deo, qui tales meruit habere doctores; et benedicti, qui in eo loco illorum praecepta custodire satagunt. Quid servis Dei, qui monachicae vitae voto se constrinxerunt, inanis vestimentorum pompa, quae nec saecularibus prodest, et multum Deo servientibus obest? Quid conviviorum frequentia, quae animam a religione melioris vitae avertere solet? Quanta mala generet ebrietas, nemo est qui nesciat, qui curam suae animae habere contendit. Seniores adolescentulos bonis erudiant exemplis; et Pater qui praeest se sciat rationem redditurum de ovibus, quas recipit regendas. Unusquisque seipsum consideret, et quomodo Deo placeat; quomodo salutem animae suae operetur: sed vos specialiter, charissimi fratres! in servitio Dei permanere decet, et in rationis [Forte orationis] studio proficere, propter optimos parentes et paucos magistros vestros. Quid vero librorum copia prodest, si non erint legentes in eis, et intelligentes eos? Quid laus parentum proficit, si sectatores illorum non erint praeceptorum post eos? Vos vero filii estis sanctorum, vos nobile genus et regale sacerdotium, in Ecclesia Christi nutriti: nobilitatem vestram bonis moribus ostendite, quatenus plurimi vestris bonis exemplis erudiantur, et qui vos foris videat, a vobis discat quomodo vivere debeat. Nam ex paucorum conversatione ab his qui foris sunt, saepe illorum vita, qui intus sunt, nominatur. Dicit enim Apostolus: Quandiu sum Apostolus gentium, ministerium meum honorifico. Sic debet unusquisque suam personam, vel suum propositum religiosis ornare moribus, ut laudem cum hominibus habeat, et vitam aeternam cum sanctis accipere mereatur. Pro nobis intercedentem beatitudinem vestram Deus omnipotens custodiat, et in omni bono proficere faciat, fratres charissimi! EPISTOLA XVI. AD FRATRES ECCLESIAE SANCTI PETRI. Commendat se illorum amicitiae olim condictae: laudat eorum regularem conversationem. Hortatur ad virtutes monachis proprias.  Sanctissimis in sancti Petri ecclesia fratribus Deo servientibus, humilis clientellus Alcuinus perpetuae gloriae salutem. Saepissime corporalis speciei amici disiunguntur, sed nunquam charitatis dulcedine separari debent; et ubi vera est dilectio, ibi firma est germanitatis memoria; ubi radix condictae amicitiae in pectoris thesauro figitur, inde rami floribus fidei vestiti pullulasse certissimum est, usque dum fructibus aeternae beatitudinis refecerint veram habentes inter se charitatem, quam ego opto de mea parvitate vestris firmiter inhaerere mentibus, sicut olim mihi antecessores vestri pia voluntate promiserunt. Locus vero habitationis vestrae mihi valde desiderabilis fuit, licet me conditio peregrinae conversationis longe tulisset a vobis; quamvis corpore, sed nullatenus charitate, quia omnia quae apud vos videbam, sive in habitationibus domorum, sive in conversatione vitae regularis, valde mihi placuerunt, et utinam ut Deo semper placeat pietatis vestrae obedientia, et humilitas, et regularis vitae observatio. Haec est laus vestra coram hominibus, ut sive in vestimentis, sive in omnibus monachicae vitae disciplinis firmiter permaneatis, sicut patres vestri, viri Deo amabiles, et hominibus honorabiles instituerunt, qui primi fuerunt fundatores congregationis vestrae. Certum est illos saepius visitare loca habitationis vestrae, et quoscunque inveniant honeste vivere et sua custodire statuta, congaudent illis, et pro eis intercedere apud pium iudicem nullatenus desistunt; sed et angelorum visitationes loca sancta frequentare non dubium est. Fertur enim magistrum nostrum et vestrum patronum beatum dixisse BEDAM: Scio angelos visitare canonicas horas et congregationes fraternas; quid si ibi me non inveniunt inter fratres? Nonne dicere habent, ubi est BEDA? Quare non venit ad adorationes statutas cum fratribus? Magna est apud Deum communis oratio, et magna charitatis communio; et multo est melius cum fratribus communiter orare, manducare et dormire, quam in speciali habitatione solum cum periculo manere, quia facilius diabolus expugnare poterit illum qui solus est, quam eum qui fraterno auxilio undique cingitur, dicente Scriptura: Frater, qui a fratre adiuvatur, quasi firma est civitas (Prov. XVIII, ). Vestra enim laus est honeste vivere, religionem votorum vestrorum servare. Quid vobis vestimentorum pompa? Maior exinde erit reprehensio quam laus; vanitas est enim et superbia, et nihil aliud; et perditio vitae regularis. Melius est animam bonis ornare moribus, perpetualiter permanentem, quam corpus, quod in pulverem redigitur, pompaticis ornare coloribus; vel luxuriosis conviviis pascere vermium escam. Haec cogitate, charissimi fratres! et quid vobis ad aeternam proficiat beatitudinem sequimini. Patribus obedite vestris, senes honorate, infirmos visitate, adolescentulos bene docete, ut habeatis, qui super sepulcra vestra stare possint, et intercedere pro animabus vestris. Considerate mentibus vestris, quales sint qui modo in sepulcris iacent, et quam beatae sint animae illorum qui in religione, et regulari vita, et castitate corporis, et charitatis obedientia dies suos usque in finem perduxerunt. Horum est regnum coelorum, quod labore acquisierunt, qui pro vobis intercedant quotidie, quatenus ad illorum societatem, Deo donante, pervenire mereamini. Omnipotens Deus vestrae unanimitatis sanctitatem in aeterna beatitudine adunare dignetur, Domini fratres!  EPISTOLA XVII. AD CAROLUM MAGNUM. Laudat illum a potentia saeculari et praedicatione divinae legis, tanquam rectorem populi et doctorem. Carpit errorem Adoptianorum.  Veniente ad nos filio nostro Candido, vestro autem fideli servulo, multum nos vestrae prosperitatis annuntiatione laetificabat, nec non magna salutatione vestrae dilectionis dulciter reficiebat. Laudabilis quoque doni allatione intimae mentis affectum fecundabat. Insuper mentis probamentis vestrae auctoritatis pro nobis explicavit devotionem, quam pura et sancta inquisitione catholicae fidei veritatem examinare studuistis, et semper viam regiam, apostolica confortatus praedicatione, plano veritatis sermone, vestram asseruit prudentiam tenere. Beata gens cuius est Dominus Deus eorum: et beatus populus tali rectore exaltatus, et tali praedicatore munitus; et utrumque et gladius triumphalis potentiae vibrat in dextra et catholicae praedicationis tuba resonat in lingua. Ita et David olim praecedentis populi rex a Deo electus, et Deo dilectus, et egregius Psalmista Israeli victrici gladio undique gentes subiiciens, legisque Dei eximius praedicator in populo exstitit. Cuius eximia filiorum nobilitate in salute mundi, de virga flos campi et convallium floruit Christus, qui istis modo temporibus ac eiusdem nominis, virtutis et fidei David regem populo suo concessit rectorem et doctorem. Sub cuius umbra superiora [Forte, superna] quiete populus requiescit Christianus, et terribilis undique gentibus exstat paganis. Cuius devotio a sectis perversi dogmatis fidem catholicam evangelica soliditate munire non cessat, ne quid novi et apostolicis inconveniens doctrinis, per clandestinas subreptiones alicubi oboriri valeat, sed coelestis gratiae lumine fides ubique fulgeat catholica. Cuius luminis, heu proh dolor! quidam extorres, Christum ex Virgine sancta natum, impia temeritate Deum verum, et Filium Dei proprium negare non timent. Qui error eousque, ut videtur, latenter quorumdam etiam fidelium doctorum animis subrepsit, ut durum videatur illis confiteri vel credere, Deum esse tantum Iesum Christum, qui sedet ad dexteram Patris, et in gloria paternae maiestatis venturus est iudicare vivos et mortuos. Nec in spiritalem nunc gloriam carnem Christi Dei esse mutatam, quae pro nobis pependit in ligno, contra illud Apostoli dictum, qui de nostri corporis immutatione ait: Seminatur corpus animale, surget corpus spiritale . Nec illam considerantes sententiam, quia idem ipse a Deo electus mundi praedicator, iustorum resurrectionem discernens ab impiis, dixit: Omnes quidem resurgemus, sed non omnes immutabimur. Si nostris operibus secundum modum meritorum spiritalis gloriae promittitur immutatio, quanto magis corporis Christi clarificatio gloriosa esse credenda est post resurrectionem? dicente Apostolo de nostrae resurrectionis gloria: Qui reformabit corpus humilitatis nostrae, configuratum corpori claritatis suae. Unum Deum verum et unum Dei Filium in duabus naturis, divina scilicet et humana, Dominum nostrum Iesum Christum regnantem cum Patre et Spiritu sancto praedicamus, et confitemur, non divisa potestate, nec partita, quasi una sit maior potestas, altera minor; quia divisionem et partitionem vera non recipit aeternitas, vel divinitas, quae est in Christo Iesu Domino nostro, Apostolo dicente: Si Christum noveramus secundum carnem, sed nunc iam non novimus; id est, qui mortalis fuit in terris ea natura quae mori potuit, nunc totus spiritalis regnat in divinitatis maiestate in coelis, qui post resurrectionem ait apostolis: Data est mihi omnis potestas in coelo et in terra. Quae potestas multo ante Filio hominis danda dicitur a prophetis. EPISTOLA XVIII. AD ADRIANUM I PAPAM. Commendat se gratiae pontificis, illumque profitetur vicarium sancti Petri, et eius potestatis haeredem, simulque precatur, ut petitionibus suis per Angilbertum faciendis annuat.  Beatissimo et omni honore dignissimo et pontifici magno Adriano papae, humillimus omnium sanctae Ecclesiae filiorum Albinus aeternae beatitudinis salutem. Venerabilis atque toto orbe laudabilis vestrae bonitatis, Pater optime, pietas mihi ultimo sanctae Ecclesiae servulo quantulamcunque attulit fiduciam vestram deprecandi clementiam, ut me, licet indignum, paternae pietatis amore in gremium sanctissimae intercessionis vestrae colligere dignemini. Scio certissime vestrae devotionem Sanctitatis pro populo iugiter totius orbis intercedere Christiano: tamen specialius aliquid pro his egisse, qui vestrae almitati seipsos obnixa humilitatis obsecratione commendant, et maiore credulitate ad tantae auctoritatis confugiunt suffragia. Scio me per sacri baptismatis adunationem de illius esse ovili pastoris, qui pro suis ovibus animam ponere non dubitavit; quas etiam per acutissimam suae resurrectionis gloriam beatissimo Petro principi apostolorum, ob trinam magnificae dilectionis confessionem, pascendas commendavit; cui etiam coelo terrisque aeternam ligandi ac solvendi potestatem delegavit . Huius te, excellentissime Pater, ut vicarium sanctissimae sedis agnosco, ita et mirificae potestatis haeredem esse confiteor. Ecce ego una sum regiminis vestri ovicula, sed valde peccatorum maculis morbida. Quapropter me totum tuae offero Sanctitati, Pater piissime, sanandum, et medicinali potentia, quae tibi post longas sanctorum Patrum series haereditaria successione a Deo Christo tradita esse dignoscitur, me iubeas salutifero pietatis verbo a peccatorum vinculis esse solutum. Nam mihi cum evangelicae humilitatis regula fas esse video dicendum: Domine, non sum dignus, ut intres sub tectum meum; dic verbo, et sanabitur puer meus (Matth. VIII, ). Qui mox, ut speravit, invenit; ut credidit, accepit. O beatissima lingua oris vestri, in qua est aeternae medicina salutis, per quam coeli aperiuntur credentibus! Nunquam, obsecro, haec sileat: semper admoneat et sanet, semper aperiat perpetuae beatitudinis ad se confugientibus portas. O Domine Iesu, fac eum longaeva valere et vivere prosperitate; et qui talem populo tuo dedisti pastorem, hunc pietatis tuae dextera multis temporibus conservare digneris, quatenus cum multiplici laboris sui mercede ante thronum tuae veniens gloriae audire mereatur: Euge, serve bone et fidelis, quia super pauca fuisti fidelis, supra multa te constituam, intra in gaudium Domini tui. Iam aliquas petitiones propriae necessitatis meae his quoque litteris insererem. Sed quia electissimus domni mei regis missus, filius equidem meus charissimus Angilbertus ad beatissimam summae auctoritatis vestrae dirigitur  paternitatem, non esse necesse putavi litteris exarare, quod ille vir fidelis et prudens melius viva voce, secundum mandatum domni regis, auribus Excellentiae vestrae poterit intimare. Nam inter caeteras fidelissimae directionis quam ad vos habet legationes, meae quoque necessitatis postulationes eidem praefato regiae voluntatis secretario commendavit: quem omnibus amicis valde fidelem esse probavimus, maxime vobis, ut vere dignum est, sanctissime Pater, qui vestram laudabili voce bonitatem saepissime domno regi sub praesentia multorum testium narrare solebat, et egregiae pietatis per vos gesta, purae fidei verbis, de vobis proferre studuit, quatenus piae dilectionis fidem ostenderet, et vestrae almitatis amorem plurimorum mentibus ingereret. EPISTOLA XIX. AD THEOPHILUM. Laudat illius scripta apostolicae fidei, et ab eodem instrui cupit.  Optimo Theophilo bis binae evangelicae veritatis discipulo, et sanctarum quadrigae virtutum, fidelium quadriga amicorum plena charitatis nave trans Alpinas aquas dirigit salutem. Accepimus dignitatis vestrae chartam, vere, ut agnovimus, charitatis floribus depictam, ac mellifluo spiritalis iucunditatis sapore refertam. Unde et nos discipuli sanctitatis vestrae in abundantia roriflui nectaris, quod ex eius gremio pleniter hausimus, refecti, satiati, valde laetati sumus: agnoscentes coelestem charitatis thesaurum vestro sufficienter recondi pectore, et affluenter inde per lata terrarum spatia, flumina salutiferae doctrinae emittere [Al., emanare], et arida iustitiae fonte sitientium corda irrigare: non septigeno Niliaci fluminis gurgite, sed septiformi sancti Spiritus inundantia viventis aquae fluenta in vitam salientia sempiternam. Unde et lucidissima apostolicae fidei pocula nobis propinare larga pietate studuisti, quae cum omni charitatis aviditate accepimus, et cum magna gratiarum actione potavimus. Nec unius parvissimi et variis motibus vibrantis in sole spurcitiam atomi offendimus in eis, sed crystallina puritate micantia: ita ut superni solis radiis nostri cordis lychnos mirabiliter illuminaverit.  Haec consideravimus diligentius, et desideravimus ardentius; legimus saepius et elegimus semper, et laetificati laudavimus Deum, qui solita pietate tale lumen nostris concessit temporibus. Quapropter intentius precamur, luceat lux tibi a Deo datae sapientiae ex corde charitatis tuae per os veritatis tuae, ut omnis auditor aedificetur, et solus omnium dator bonorum glorificetur in te et per te. Saepius ad nos currat charta exhortationis tuae, nec eam Alpinum frigus vel viarum asperitas vel exundatio fluminum ullatenus impediat. Charitas omnia superat, de qua dulcisonus decantavit Psalmista: Aquae multae non potuerunt exstinguere charitatem, nec flumina obruent illam. Illa ex abundantia cordis dictando scribat, ut nos ex diligentia legendi aedificemur. In calce vero chartulae huius obsecramus, quod in capite optamus, quatenus nostrae navigium vitae sanctitatis vestrae orationibus gubernare digneris. EPISTOLA XX. AD USUALDUM. Monachos hortatur ad virtutes; illorum petitiones apud regem se iuvisse dicit; illorum se orationibus commendat.  Domini Dei Salvatoris mundi sanctissimae congregationi et pio Patri Usualdo humilis levita Albinus salutem. Laudabilem vestrae beatitudinis conversationem et condignam vestro nomini vitam laudamus, et Dominum in vobis, qui tales sui sancti nominis dignatus est habere confessores. Nec enim frustra speciali vocabulo, Monachi sancti Salvatoris vocamini, nisi quia estis meritis quod nomine dicimini. Imo et tam nobilis rex nobiles debet habere ministros, moribus egregios, in pace concordes, in corpore castos, in animo sobrios, omni bonitate eximios, clarissimis assuetos triumphis; non fuga vitam defendere, sed in acie firmiter stare, viriliter pugnare, fortiter vincere, quatenus cum gloriosa victoriae palma aeterni regis civitatem intrare mereamini. Hoc considerantes, fratres, adhortamini vosmetipsos per singulos dies, donec cognominetur Christus in vobis. Et ad finem firmum coeptum iter beatae conversationis peragite, ut unusquisque cum Apostolo dicere dignus efficiatur: Bonum certamen certavi, cursum consummavi, fidem servavi: de reliquo reposita est mihi corona iustitiae, quam reddet mihi Dominus in illa die, iustus iudex. Vestrae petitionis et voluntatis ad dominum regem, quantum valui, fui adiutor, secundum quod mihi fraternitatis vestrae missus suggessit; mihique adiutricem Liutgardam piissimam in Deo feminam adduxi. Sed obsecramus, ut sanctissimis orationibus vestris nostrum pro vobis laborem remunerare dignemini. Nam olim per Angilramnum  archiepiscopum et sanctae capellae primicerium meipsum vestrae commendavi sanctitati. Sed modo quasi singulorum genibus provolutus obsecro, ut me in huius vitae salo fluctuantem pietatis precibus ad portum perpetuae quietis, divina donante gratia, transportare dignemini: ut et ego animae meae salutem fraternae intercessionis iuvamine habere merear, et vos aeternae retributionis mercedem a Deo pro charitatis officio digne accipere mereamini. Omnipotens Deus exaudiat pietatis vestrae preces, et multis prodesse concedat, vobisque perpetuae praemia gloriae donare dignetur, charissimi et desiderantissimi fratres. EPISTOLA XXI. AD QUOSDAM. Apud Eboracenses Alcuinus suam excusat absentiam, eosdem hortatur ad concordiam cum Eanbaldo patre suo.  Sanctissimis in Christo atque dilectissimis fratribus et filiis in Christo salutem. Vestris in Domino profectibus valde congaudeo, desiderans vos praesenti florere felicitate et perpetua futura beatitudine. Ideoque saepius de concordia pacis, et de consilio salutis admonere non desisto, licet parvo ingenio, non tamen parva charitate. Nec mihi tam cito veniendi occurrit facultas, quam vestra flagitabat sanctitas, propter quasdam Ecclesiae necessitates. Iam totus vobiscum sum in desiderio prosperitatis vestrae, etsi corpore absens, non tamen dilectione. Hoc maxime obsecro ut concordes sitis cum piissimo Patre nostro, et timorem Domini ante oculos habeatis, et quod ei placitum speratis, concorditer loquimini, viriliter perficiatis, firmiter retineatis. Nec aliquis vestrae unanimitatis viscera disrumpere valeat. Constanter state in Dei timore, dum ille misericorditer vestrum praevidit honorem, qui nunquam dimittit sperantes in se. Si qua in moribus humanae conversationis inter vos corrigenda sunt, citius cum omni instantia corrigite, ut Spiritus Domini sanctus vobiscum manere dignetur. Et si Deus, qui dixit: Ubi sunt duo vel tres congregati in nomine meo, ibi sum in medio; si ille, inquam, in vobis est, quis contra vos? Et si amor illius in corde vestro ardet, quis vobis nocere poterit? Habetis sanctos Dei in omni bono opere adiutores, si sanctorum vestigia sequi tota virtute studeatis. Mementote, quales habuimus Patres, qui nos genuerunt in Domino. Illorum aemulamini vitam, ut cum illis aeternae beatitudinis participes esse mereamini; meique memores in sanctis orationibus vestris sitis, vestramque unanimitatem in omni opere bono omnipotens Deus proficere concedat, dilectissimi fratres. EPISTOLA XXII. AD QUEMDAM. Filium et peregrinationis socium ad virtutes stimulat. Memorat et commendat sapientiae studium; doctrinas olim datas in memoriam revocat.  Pater filio, pacificus peregrino, magister discipulo, socius socio peregrinationis sempiternam salutem. Magnum mihi, fili charissime, de vestra salute et prosperitate desiderium est. Ideo litteras exhortationis meae vice verborum paternae pietatis vobis dirigere studui, obsecrans perpetuae mentis dilectione, et tota virtutis intentione Deum te habere in oculis, et in memoria, quatenus illius piissima misericordia te custodire dignetur inter adversa et inter prospera, ut via regia pergens ad perpetuae civitatis portam pervenire merearis. Sit tibi Christus in ore et corde, et operis constantia. Noli pueriliter agere, et desideria iuvenilia sectari; sed perfectus esto in omni honestate, continentia et modestia, ut laudetur Deus in opere tuo, et non reprehendatur pater qui te genuit. Esto sobrius in cibo ac potu, saluti tuae magis providens quam delectatione carnali, vel vanissima hominum laude, quae non proficit, si Deo displiceant actus tui. Melius est Deo placere quam strionibus, pauperum habere curam quam mimorum. Sint tibi honesta convivia, et convivae religiosi. Esto senior in moribus. quamvis iunior in annis. Nimia quaeque nocent. Italia infirma est patria, et escas generat noxias. Idcirco cautissima consideratione videas, quid, quando, vel qualiter, vel quibus utaris cibis; et maxime ebrietatis assiduitatem devita, quia ex vini calore febrium ardor ingruere solet super incautos. Taedet animus meus multum pro absentia tui. O quam dulcis vita fuit, dum sedebamus quieti inter sapientis scrinias, inter librorum copias, inter venerandos Patrum sensus; quibus nihil defuit quod religiosae vitae et studio scientiae deposcebat. Utamur tamen sorte praesenti secundum virtutem animae, in gratia confidentes divina, quae nos nunquam derelinquit, si totam spem ponamus in illam. Ego vero taediosus et tristis desiderabilem vestrae faciei praestolabor aspectum, ignorans si te venientem videre merear; vel si tu me veniens invenire merearis; occulta sunt enim iudicia Dei: praeparet sibi unusquisque lampades ardentes, ut quacunque hora sponso occurrere iubeatur, cum luce bonorum operum thalamum aeterni regis intrare mereatur. Si quid in nobis bonae consuetudinis vidisti, hanc sequere, ut benedictionem Dei ex illa habere merearis; si quid vero erroris et impii tramitis, hunc horresce et fugias ab eo, ne nostris peccatis nobiscum involvaris. Cursus quotidiani synaxeos cum missarum solemniis et vigiliis sanctorum quotidiano usu, in capella nostra ut vidistis, obliviscere noli. Senioribus et sapientibus utere consiliariis. Recordare Roboam filium Salomonis. Omnis lascivia longe sit a consuetudine tua. Sint tibi verba in veritate, mores in honestate, corpus in castitate, habitus in religione, cibus et potus in modestia, et tempora statuta id in quo agere debeas. Indisciplinatae loquelae non assuescat os tuum. Sint tibi verba simplicia sine iuramento, veritate plena, sapientiae sale condita. Cor iudicet, antequam lingua loquatur. Multae sunt invidiae et perfidiae hominum; plurimi sunt amici in mensa, et rari in necessitate. Quid opus est plura scribere, dum optime nostis quid saepius in cor charitatis vestrae suadere solebam. Ex meritis obedientiae paterna benedictio filiis, ut reor, eveniet. Considera Ruben, memento Iudam, de uno patre et matre genitos, ex diversis meritis diversas habentes benedictiones. Petrus et Iudas ambo in apostolatum sunt electi, sed non ambo pari devotione secuti sunt Dominum; ideo iste elevatus est in principatum apostolatus; ipse principi daemoniorum traditus. Stephanus et Nicolaus in ministerium altaris aequaliter electi, sed propter dissimilem fidem dissimilis eos consecutus est finis. Plenae sunt Scripturae documentis obedientiae; plenus est mundus exemplis, quid cui ex humilitate obedientiae evenisset, quorum copiosam multitudinem exuperat Redemptoris nostri mirabile exemplum, de quo Doctor gentium ait: Hoc sentite in vobis, quod et in Christo Iesu, qui cum in forma Dei esset, non rapinam arbitratus est esse se aequalem Deo, sed semetipsum exinanivit, formam servi accipiens; obediens Patri usque ad mortem, mortem autem crucis; propter quod et Deus exaltavit illum, et dedit illi nomen, quod est super omne nomen, ut in nomine Iesu omne genu flectatur coelestium, terrestrium, et inferorum, et omnis lingua confiteatur, quia Iesus est Christus in gloria Dei Patris   EPISTOLA XXIII. AD FRATRES SANCTI MARTINI TURONICAE CIVITATIS. Cum illis esse cupit, eosque hortatur ad virtutes monachis convenientes.  Sanctissimis in Christo fratribus, et beato Martino confessori Christi servientibus, humilis levita Alcuinus salutem. Ex quo vestram beatitudinem scire potui, semper amare volui, quia sanctitas vestra cordi meo amorem infundit vestri, optans unus esse ex vobis. Ut si meritis esse nequivissem, charitate tamen fraternae dilectionis coniunctus essem, quatenus in die magno resurrectionis omnium particeps essem eorum, quos tantus pastor suo regi praesentabit. O felix familia, tali gaudens pastore, talem habens in die Domini doctorem ! felix qui eius tota voluntate sequitur vestigia, ut illius inhaerens praeceptis ipsius mereatur consociari gloriae. Ut hoc fieri valeat, nulla vos saeculi concupiscentia, nullum carnale desiderium abstrahat; nec vestrae salutis vosmetipsos negligentes esse decet, nec paratam vobis in Deo gloriam parvipendere. Habetis enim Dei gratiam auxiliantem vobis, et magnum intercessorem, sanctum scilicet Martinum, deprecantem quotidie pro vobis: quia in cuius servitio quotidie statis in domo sua, illum habetis in coelis omni hora suffragatorem. Quapropter, dilectissimi fratres, diligentissime contendite, ut saepius vos inveniat visitatio sui sanctissimi Spiritus in laudibus divinis vigilantes. In loco in quo elegit sibi requiem dulcissimam, sic fundite preces vestras, quasi praesente Deo loquentes et sanctis eius. Nec sit aliud in corde, aliud in ore; quia homo audit quod os loquitur, Deus inspicit quod cor cogitat; quia cor contritum et humiliatum Deus non spernit. Et omnis qui se humiliat, exaltabitur. Per humilitatem vero, obedientiam et charitatem monachus coelum ascendit. Non est igitur laudabile in vestimentis habitum imitari Patrum, sine observatione mandatorum quae illi statuerunt Deo servientibus. Qui foris in oculis hominum ovis in vestimentis videri cupit, intus ante conspectum Dei per cordis secreta esse contendat, quod foris ante homines putari cupit. Charitas igitur quam Deus praecepit duplex esse debet, id est Dei et proximi. Una quae supra nos est, id est Deus; altera quae iuxta nos est, id est homo. Deus ex toto corde et ex tota anima et ex tota diligatur virtute. Proximos vero sicut nosmetipsos diligamus. Si quaerat quislibet, qui sit proximus? omnem Christianum intelligere debet, veluti in Evangelio legimus de Samaritano, qui vulneratum adiuvit. Item obedientia duplex esse debet, id est, et mala non facere quae prohibentur, et bona facere quae iubentur. Et haec duo, id est charitas et obedientia, cum summa iubentur humilitate impleri. Haec sunt tria praecepta quae aperient monachis portas coeli. His itaque quasi radicibus aliae succrescunt virtutes, quasi ramorum fertilitas, quibus fructus vitae nascitur aeternae. Nec me, rogo, sanctissimi Patres et fratres, praesumptuosum aestimate, cur vobis haec scriberem. Charitas mea me compulit in has prorumpere litteras; optans vobis omnia bona a Deo dari, ut in saeculo honorem habeatis cum hominibus et in futuro saeculo vitam aeternam cum sanctis Dei. Vos vero seniores in spiritu mansuetudinis, sicut Apostolus praecepit, iuniores vestros admonete, quia illorum salus vestra est merces (I Cor. IV), illorum eruditio vestra est remuneratio. Quia qui arborem plantat, mercedem de fructu illius accipere cogitat. Habete adolescentes quasi, filios, quatenus illi vos habeant ut patres. Exemplis bonis illos instruite, admonete ut charissimos, castigate ut conservos; quia  haec est fraterna charitas, ut omnes quasi vosmetipsos ad coronam supernae beatitudinis perducere studeatis. Adolescentes vero senioribus quasi patribus subditi estote, sicut de Deo Christo legitur in Evangelio, quod subditus esset suis parentibus . Si vero Deus homo et Dominus omnium subditus esse non dedignatur hominibus, quanto magis et vos, pueri et adolescentes, subditi esse debetis magistris vestris, ut per illorum bonam doctrinam proficere et florere, et exaltari in Ecclesia Christi, et ad vitam aeternam cum illis, Deo donante, pervenire mereamini. Pro me semper intercedere dignemini, quatenus vestris precibus veniam meorum merear accipere peccatorum, et amabilem vobiscum in die novissimo Domini nostri Iesu Christi audire sententiam: Venite, benedicti Patris mei, percipite regnum quod vobis paratum est ab origine mundi . Vos aeterna Dei conservet gratia, fratres, Nominis atque mei memores sine fine valete. EPISTOLA XXIV. AD LEONEM III PAPAM. Commendat se summi pontificis, tanquam vicarii apostolorum et Ecclesiae principis, apostolicae sollicitudini per Angilbertum.  Domino beatissimo, atque omni honore nominando Leoni papae, humilis levita Albinus aeternae in Christo gloriae salutem. Suscipiat, obsecro, sanctissima pietas vestra, Pater charissime, benigno animo nostrae parvitatis litterulas, et me devotum vestrae dilectionis famulum agnosce. Semper sanctae Romanae sedis beatissimos, quantum valui, principes et pastores amavi, cupiens illorum sanctissimis intercessionibus inter oves Christi numerari, quas Deus Christus post resurrectionis suae gloriam beato Petro principi apostolorum pascendas commendavit. Quod vere dignum esse fateor, omnem illius gregis multitudinem suo pastori, licet in diversis terrarum pascuis commorantem, una charitatis fide subiectam esse, et sicut pio pastori condecet, magnam commissi sibi gregis curam habere, et sedula pietatis admonitione et sanctitatis intercessione praevidere [Al., providere], ne aliqui ex illis per praecipitia errorum a via veritatis et perpetuae pascuis vitae exorbitare incipiant. Gregis sanitas gloria est pastoris, et multiplicatio illius merces aeterna. Ecce tu, sanctissime Pater, pontifex a Deo electus, vicarius apostolorum, haeres Patrum, princeps Ecclesiae, unius immaculatae columbae nutritor. In te fides resplendeat, devotio fulgeat, charitas abundet [Al., resplendeat, fulgeat, abundet]. Congrega nos filios sanctae Dei Ecclesiae paternae miserationis affectu, tuis sanctissimis orationibus et dulcissimis sacrarum litterarum exhortationibus, intra firmissimum Ecclesiae soliditatis ovile, ne aliquis ex nobis errabundus lupina rapacitate foris inveniatur devorandus. Nam splendentia coelestis militiae agmina, nativitatis Domini nostri Iesu Christi gaudia primo pastoribus, qui supra suos devote vigilarunt greges, nuntiare venerunt. Ecce tuis sanctissimis vigiliis ad pastoralem sollicitudinem, probatissime archimandrita, angelicas a supernis sedibus visitationes astare non dubitamus, quorum auxilio quaecunque divinam poposceris pietatem, impetrare te posse credimus. Unde ego ultimus sacratissimi ovilis vernaculus, et morbida peccatis ovicula, spe praecipuae bonitatis vestrae  animatus, ante sanctissimos paternitatis tuae pedes animo prostratus suppliciter deposco, quatenus dirissima peccatorum meorum vincula per ecclesiasticam apostolicae auctoritatis potestatem solvere digneris, et paternae pietatis precibus cursum vitae meae qui restat ad perpetuae portas civitatis dirigere studeas. Grandia posco quidem, sed charitas grandia novit dare. Poscentem pro filia viduam Christi clementia non spernit, sed ait: O mulier, magna est fides tua; fiat tibi, sicut vis. Fides me hortatur haec poscere, spes confirmat impetrare; charitas, credo, negare non praesumit. Christus pro nobis, cum inimici essemus, mori non dubitavit: quanto magis te, Pater sancte, pro amicis orare velle credendum est? Sub te pastore augeatur grex Christi. Tu consolator moerentium, adiutor laborantium, spes ad te clamantium, lux vitae, religionis decus. Locus in quo stas, omnibus te honorabilem facit, et morum nobilitas laudabilem et pietatis devotio amabilem. Et qui sedem sanctorum tenes Patrum, eorum exemplis inhaereas semper, ut cum illis multiplici laboris mercede in Domini Dei tui gaudia intrare merearis. Iste filius meus charissimus Angilbertus  vobis patefacere valet nostrae parvitatis erga apostolicam sedem devotionem, etiam et voluntatis nostrae petitionem, quem vestrae pietati valde fidelem esse agnovi: et ideo nostrae necessitatis causas illi iniunximus, ut per os illius pietatis vestrae aures mei cordis audiant obsecrationes. EPISTOLA XXV. AD DULCISSIMUM FILIUM HOMERUM. Commendat sui memoriam ad patrocinia sanctorum, et, ut res ecclesiasticae pulchritudinis sibi afferat, monet.  Dulcissimo filio vir fluctivagus salutem. Te abeunte tentavi saepius ad portum stabilitatis venire; sed rector rerum et dispensator animarum necdum concessit posse quod olim fecit velle. Adhuc ex radice cordis nascentes cogitationum ramusculos ventus tentationum flagellat, ut consolationis flores et refectionis fructus nutriri nequiverint. Tota nocte laborantes nihil cepimus, quia necdum in littore Iesus stetit, praecipiens in dexteram navigii rete mitti. Patrocinia sanctorum non obliviscere. Res ecclesiasticae pulchritudinis oculis occurrentes noli negligere ut acquiras. Nostra rusticitas avara est de talibus: vestra nobilitas larga est de omnibus. Memor esto poetici praesagii: Si nihil attuleris, ibis, Homere, foras. Hoc de te tuoque itinere prophetatum esse, quis dubitat? Si Christum Sibylla, eiusque labores praedixit venturum, cur non Naso Homerum eiusque itinera praececinit? Paululum propter refectionem animi rhetorica lusi lepiditate.  Sed ut iterum ad seriem rugosa fronte revertar, te vero unanimem deposcens amicum, te custodem animi obsecrans, ut consilium salutis animarum nostrarum, cum suffragiis sanctorum apostolorum a Deo depreceris. Nam nos ambos, ut recognosco, quaedam necessitatis catena constringit, et libero cursu voluntatis castra intrare non permittit: nec est, qui compedes rumpere valeat, nisi qui inferni ferrea claustra contrivit, qui est via et veritas et vita . Via pergentibus per illum, veritas venientibus ad illum, vita manentibus in illo. Quid habeo plus scribere, quia omnia necessaria nosti? Iuxta opportunitatem portantis semper dirige mihi litteras, ut sciam de prosperitate tua et itinere tuo, quando vel quo venias miserante Deo. Prospera cuncta, precor, faciat tibi Christus, Homere!    Qui te conservet semper, ubique vale! EPISTOLA XXVI. AD ANGELBERTUM PRIMICERIUM PALATII PIPPINI REGIS. Ad sacra apostolorum limina peregrinantem commendat Angilberti favoribus, et sacras sibi reliquias mitti postulat.  Fideli amico et venerabili Angilberto primicerio, humilis levina Albinus salutem. Memor condictae inter nos amicitiae has litteras vobis dirigere praesumpsi, deprecans ut benigne harum portitorem litterarum suscipere dignemini, et peregrinationis illius viis dominum Pippinum regem subvenire deprecamini. Regum vero merces in miserorum iuvamine, et maxime peregrinorum, sacra sancti Petri principis apostolorum limina petentium, magna apud divinam constat esse clementiam. Insuper, charissime frater, devotissime deflagito, ut dona dulcissima, et mihi multum necessaria, id est, sanctorum reliquias mihi vel aliquas transmittere cures. Hilarem enim datorem diligit Deus; qui te abundare faciat in omni bono, et inter sanctorum gloriam constituat, quorum mihi reliquias tua benevolentia dirigat. Floreas, fili, virtutum coronis, sapientiae decore, et sancta dilectione ad Deum, et bona fide ad homines in aeternum. EPISTOLA XXVII. AD HOMERUM. Mittit solutionem binam quaestionum grammaticalium a rege sibi propositarum.  Flaccus Albinus Flavio Homero optat salutem. Miror cur Flaccinae pigritiae socordiam septiplicis sapientiae decus, dulcissimus meus David, interrogare voluisset de quaestionibus palatinis; emeritaeque nomen militiae in castra revocare pugnantia, ut tumultuosas militum mentes sedaret; dum saecularis litteraturae libri et ecclesiasticae soliditatis sapientia, sicut iustum est, apud vos inveniuntur, in quibus ad omnia quae quaeruntur verae inveniri possunt responsiones. Hanc tamen duarum partium orationis discretionem, prout potui, consideravi. Currens per priorum exempla doctorum, inveni illos quoque in his partibus sibi dissentire. Idcirco visum est mihi in vos mittere huius examussis  auctoritatem, dum cognoscatis illorum sententias, vel in constructione partium vel in regularum proprietate. Prima interrogatio fuit de rubo, cuius esset generis? de quo nomine diversa invenimus exempla. Legitur enim in metro, quod in Eptathico conscribitur, huiusmodi versus: In quo conspicua flammarum lampade cernit Procurvam fulgere rubum, neque ignibus uri. Item Ambrosius in Hymno Paschali: Et flamma famulum provocans, Rubum non perdas spineam. Cum sis ignis concremans, Non uris quod illuminas. Item grammaticus quidam ita ait: Item feminina huius secundae declinationis numero plurali carentia, regnorum vel arborum: tyrus, cyprus, populus, cypressus, alnus, fraxinus, rubus. Item Donatus de arboribus dixit: Neutro fructum; feminino ipsas arbores saepe dicimus. Nota, quod saepe dixit, non semper. Paterius vero, ex verbis sancti Gregorii papae, masculino posuit: Nam per succensum rubum Moysen alloquens, quid aliud ostendit, nisi quod eius populo ductor fuerit, qui et legis flammam perciperet, et tamen peccati spinam nequaquam vitaret? Item Isidorus in Commentario Geneseos: Quod vero Dominus in eodem rubo apparuisse legitur. Arnovius in conflictu quem habuit cum Serapione, rubum posuit masculini generis, dicens: Et sicut vere rubus flammam habuit, sic vere pasus est Filius hominis et sicut vere non incensus est, sic vero non passus est Filius Dei. Iosephus quoque in Historiis dicit: Et facto sacrificio, Moyses populo ministrabat iuxta rubum, qui flammam ignis evaserat. Item Virgilius haud contemnendae auctoritatis falsator: Mella fluant illi, ferat et rubus asper amomum. Tamen si aspera esset, potuit per synaloepham versus stare. Priscianus vero veracissimus grammaticae artis doctor, de rubo ita ait: Specialia uniuscuiusque arboris nomina feminina sunt, excepto oleastro, quod tam forma terminationis, quam declinatio prohibuit esse femininum. Nam siler, quod est neutrum non  est inter arbores ponendum, sicut nec rubus. Inter hos vero auctores vestra videat prudentia, quid sequendum sit. Possunt enim quaedam ex his exemplis vitio scriptoris esse corrupta et u pro a, vel etiam a pro u posita. Tamen certius videtur masculinum esse quam femininum. Secunda vero interrogatio fuit inter de, dis et des, an debuisset esse dispexeris sive despexeris? Esse non potest propter sequentem s, quae exigit dis ut Priscianus vult. Sed inter de et dis tantum versatur inquisitio. Considerandum esse videtur, quo modo habeat in Graeco, quae ibi praepositio inveniatur, sive quae dis significet, sive quae de significet. Dicit enim Priscianus de habere plures significationes et non pro una Graeca praepositione poni, sed pro tribus, vel forsan pluribus, ita dicens: de non solum τὸ ἀπὸ significat, sed etiam τὸ ἐπὶ memorativum, ut: de partibus orationis. Accipitur etiam pro κατὰ locali in compositione, ut: deduco, descendo, detraho, deiicio, despicio, derideo. Est etiam intentivum, ut: deprehendo, dedo, depravo, deprimo, deminuo, deisco, deterreo, deligo, decurro. Est etiam privativum, ut: desperatur, demens, desum, deierat. Nota, quod despicio dixit, unde erit despexeris. Nam spicio multas in compositione recipit praepositiones et nullam in appositione, quia spicio in usu non est, Invenitur enim: aspicio, respicio, suspicio, despicio, conspicio, prospicio. Et utrumque invenitur: despicio et dispicio. Ideo superius dixi considerandum esse quae praepositio in Graeco esset posita; et inde agnosci quae in Latino scribi debeat; quia talis dubitatio ex antecedentis linguae consideratione solvi poterit. Habet enim in Graeco ille versus: Exaudi, Deus, orationem meam et ne despexeris deprecationem meam, Ἐνώτισαι, ὁ Θεὸς, τὴν προσευχήν μου, καὶ μὴ ὑπερίδης τὴν δέησίν μου. Item in Psalmo XXI ille versus: De ventre matris meae Deus meus es tu, habet in Graeco: Ἀπὸ γαστρὸς [Ἐκ κοιλίας] μητρός μου Θεός μου εἶ συ. Ubi nos dicimus de, ibi ἀπό legitur. Item ubi nos habemus: Descendit sicut pluvia in vellus, in Graeco habetur: καταβήσεται ὡς ὑετὸς ἑπὶ πόκον... sicut superius περὶ in eo versu, unde haec inquisitio orta est. Nam et beatus Hieronymus in Tractatu Epistolae ad Titum has praepositiones, id est, περὶ et κατὰ, sine dubio ad contemptum pertinere dixit. Et idem ponit esse, contemnit et despexit. Sed et bonum et malum esse contemptum; bonum, quando quis tormenta vel opprobria Christi nomine contemnit et despicit. Et has distinctiones in praepositionibus tantummodo esse his verbis docet, ubi in Graeco legitur ad Titum dictum περιφρονείτω, et illud quod ad Timotheum legitur καταφρονείτω, et apostolum Paulum pro varietate causarum variis uti praepositionibus asseruit. Tito igitur scripsit. Nemo te contemnat (Tit. II, ). Et Timotheo: Nemo adolescentiam tuam contemnat. Et ad utrumque propter περὶ vel κατὰ Graecas praepositiones, despicit, ponit. Stoicorum quoque, qui subtiliter inter verba discernunt, exemplo hoc ipsum confirmat. Habet quoque de alias significationes in Graeco, ut est: De coelo respexit Dominus; in Graeco habet: ἐξ οὐρανοῦ ἐπέβλεψε Κύριος [ἐπέλεβψεν, ὁ Κύριος]. ἐξ..... etiam pro de positum. Item, ubi nos dicimus: Non deficit de plateis eius, in Graeco legitur: Οὐκ ἐξέλιπεν ἐκ τῶν πλατειῶν αὐτῆς; ἐκ... pro de positum. Di quidem et dis secundum Priscianum eamdem significationem habent ac ab et abs. Sunt autem separativae, ut: divido, diruo, distraho, discurro: quod apud Graecos διὰ praepositio facit . Nam ubi nos dicimus: Disrumpamus vincula eorum , habet in Graeco: Διαῤῥήξομεν τοὺς δεσμοὺς αὐτοῦ ... Item quod nos habemus: Domine, a paucis de terra divide eos (Psal. XVI, ), in Graeco legitur: Κύριε, ἀπὸ ὀλίγων ἀπὸ γῆς [ἀπολύων ἀπὸ γῆς] διαμέρισον αὐτούς. His etiam consideratis, videte vel ex antecedentis linguae notitia, vel constructae orationis serie, quae magis in eo versu praepositio poni debeat. Nam haec duo maxime dubitationem solvere solent, et ad certum lectorem perducere sensum, et contentiosas scholasticorum terminare quaestiones. Ideo de rubo posui veterum sententias auctorum, et in praepositionibus Graecae  linguae auctoritatem, ne meam quis calumniis notaret sententiam, et praesumptuosam reprehenderet, si nullis priscorum fulciretur doctorum exemplis: quia multoties in vili persona veritas despicitur, cum nihil praeferri debuit, si tantum in quaestionibus illius exspectaret iudicium et non propriae sententiae defenderetur praesumptio. EPISTOLA XXVIII. AD HOMERUM FILIUM.  Dilectissimo filio Homero Albinus matricularius salutem. Per Dei gratiam aliquanto melius habemus; tamen febrium castigatio quotidianis diebus nos non relinquit. Beatus qui in hoc saeculo labores recipit, et in futuro requiem habebit. Sed et de admonitione vestrarum dulcissima litterarum gratias vestrae prudentiae agimus. Multum desideramus et benigne suscepimus exhortationes vestrae dilectionis, quia perfecta charitas, quod sibi optimum intelligit, hoc et aliis suadere non desistit: et haec est plena et perfecta dilectio, ut non solum sibi quisque prospera cupiat, sed et fratrum salutis memor, vel verbis praesens, vel litteris absens admonere eos non cesset. Antonio itaque filio meo, fratri vestro, has litteras alias, deprecor ut quam cautissime, clausa chartula sicut est, deprecor ut dirigas; quia si discincta veniat in praesentiam illius, vilescat apud eum. Tamen placet mihi ut eo dirigente iterum videas illam; sed fides servetur, ut ei primo dirigatur cui soli mittetur. Si habeas Iordanis Historiam, dirige mihi propter quarumdam notitiam rerum. Vos, filii charissimi, in omni charitate et sanctitate Deo servire studete, recordantes omnia bona, quae vobis fecit in hoc saeculo: maxime tamen propter spem futurae gloriae et aeternae beatitudinis requiem. Innumerabilia sunt enim in nos peccatores dona misericordiae suae; quapropter diligamus eum eo modo, quo ipsa Veritas ait: Si quis diligit me sermones meos servat; et Pater meus diligit eum, et ad eum veniemus, et mansionem apud eum faciemus. Quid est felicius, quam Patrem et Filium cum sancto Spiritu habitatorem habere, et eius visitatione ab omni adversitate defendi, cuius visione omnes sancti gaudebunt in saeculo sempiterno? Divina te gratia custodiat ubique, dilectissime fili! EPISTOLA XXIX. AD PAULINUM PATRIARCHAM. Semet constanti memoriae, baiulum vero litterarum eius patrocinio commendat.  Venerando viro Paulino Aquileiensi patriarchae Albinus salutem. Acceptis sapientiae vestrae apicibus et charitatis muneribus c Kb] per hunc huius praesentis chartulae gerulum, valde gavisus, cognoscens prosperitatem vestram et memoriam nostri, quam semper paterna pietate ut habeas in orationibus sacris, supplex obsecro, memor semper benignae devotionis quam Iob habuit in filios suos. Salus filii merces est patris: et laus genitoris filius sapiens. Praesens vero harum portitor litterarum vestro auxilio et patrocinio nostrae sit commendatus petitioni. Ipse vivo officio linguae nostras vel suas vobis ostendet necessitates. Maiorem nostrae salutationis seriem Angilbertus filius communis noster Romam iturus volente Deo vobis diriget. Sed nulla chartula sufficit charitatis effari dulcedinem, quam pleno ore anima mea de tuo hauserat pectore. Testis est veritatis ille Spiritus per quem charitas diffusa est in cordibus nostris. Vivendo felix, felix, Pater optime, vive.    Atque memor nati semper ubique vale. EPISTOLA XXX. AD PAULINUM. Desiderium suum cum Paulino colloquendi significat. Tres indiculos ad eum mittit; et doni a Liutgarde missi facit memoriam.  Domino Patri Paulino Albinus salutem. Ex eo sciri potest quanta mihi esset aviditas loquendi tecum, si facultatem confabulationis iniqua terrarum longinquitas non prohiberet; dum in unius dexteram portitoris, propter causas supervenientes, tres simul posui indiculos. Unum sollicitudinis meae, alterum munusculi mei, tertium pro filiae meae Liutgardis feminae religiosae ac Deo devotae causa. Nam  illa sanctitati tuae duas direxit armillas auri obryzi, pensantes  denarios minus de nova moneta regis, quam libram plenam, ut orares pro ea cum sacerdotibus tuis: quatenus divina clementia dies suos disposuisset in salutem animae suae, et sanctae suae exaltationem Ecclesiae. Ego de tua indubius fide suasi ut faceret. Tu vero, Pater sancte, mei et illius memor ubique in Christi charitate valeto. EPISTOLA XXXI. AD AGINUM EPISCOPUM. Petit sibi mitti per Angilbertum reliquias sanctorum, olim promissas.  Dilectissimo Agino episcopo, Albinus magister salutem. Recordetur charitas vestra quod praesenti collocutione aliquas mihi sanctorum reliquias dirigere promisisti; ut honorificetur Deus in illis, et nostra protegatur vita cum illis, et vestra accumuletur merces pro illis. Ecce adest gerulus fidelis, filius equidem meus Angilbertus, per cuius manum mittere poteris quod vester amicus nobis dirigere curaverit. Obsecro ut veraciter perficias quod hilariter promittebas. Si quid enim benignitas vestra huius religiosae petitionis peregerit, humilitas nostra gratissime accipiet, vobisque secundum temporis opportunitatem et voluntatis vestrae agnitionem remunerare non desistet. Et ubicunque sanctorum patrocinia perferuntur, ibi quotidie orationes pro vobis aguntur. Divina te ubique comitetur benedictio, sanctissime Pater. EPISTOLA XXXII. AD ITHERIUM. Consolatur infirmum, et ut se ad aeternitatem praeparet, amice suadet.  Dilectissimo Patri Itherio Albinus salutem. Gratias agamus Deo Iesu, vulneranti et medenti, flagellanti et consolanti. Dolor corporis salus est animae, et infirmitas temporalis, sanitas perpetua. Libenter accipiamus, patienter feramus voluntatem Salvatoris nostri. Sed nunc noli tardare. Fac quod facturus es. Curre dum lucem habes. Festina ad eum qui vocat te. Quod necessitas cogit, voluntas praeveniat. Esto scriba sapiens, negotiator fidelis. Vende terrena, eme coelestia. Quid spectatur diei crastini incertitudo? Non sit dilatio in salute animae. Quod animo cogitatur, opere perficiatur. Quod infirmitas optavit, sanitas peragat. Testis est qui omnia novit mei cordis, hoc plena charitate et fideli  consilio me suadere. Scio me post te in loco tuo talem non habere amicum. Sed magis te velim amicum habere in honore permanentem quam pereuntem, et intercessorem apud Deum gaudere quam largitorem in saeculo. Petatur a Deo auxilium, ut amicorum confirmet consilium, et suis iter salutis ostendat, et dirigat in viam pacis, quos proprio redemit sanguine. Ecce quali pretio empti sumus! Non amemus ea quae nos separant ab eo qui nos usque ad mortem suae carnis dilexit. Plurimos dies saeculo satis servivimus: vel paucos qui restant vivamus Deo nostro, ut digni efficiamur faciem illius videre qui dixit: Beati mundo corde, quoniam ipsi Deum videbunt . Laetus lege, et constanter incipe; feliciter perfice, et sit Dominus tecum in aeternum. EPISTOLA XXXIII. AD DOMNUM REGEM. Gratulatur de subiectione Hunnorum, et qualiter docendi sint in fide, et, quis ordo sit servandus, ostendit.  Domino excellentissimo et in omni Christi honore devotissimo Carolo regi Germaniae, Galliae atque Italiae, et sanctis verbi praedicatoribus, humilis sanctae matris Ecclesiae filiolus Albinus aeternae gloriae in Christo salutem. Gloria et laus Deo Patri et Domino nostro Iesu Christo; quia in gratia sancti Spiritus, per devotionem et ministerium sanctae fidei et bonae voluntatis, vestrae Christianitatis regnum atque agnitionem veri Dei dilatavit, et plurimos longe lateque populos ab erroribus impietatis in viam veritatis deduxit. Qualis erit tibi gloria, o beatissime rex, in die aeternae retributionis, quando hi omnes qui per tuam sollicitudinem ab idololatriae cultura ad cognoscendum verum Deum conversi sunt, te ante tribunal Domini nostri Iesu Christi in beata sorte stantem sequentur? Et ex his omnibus perpetuae beatitudinis merces augetur. Ecce quanta devotione et benignitate pro dilatatione nominis Christi, duritiam infelicis populi Saxonum per verae salutis consilium emolire laborasti. Sed quia electio necdum in illis divina fuisse videtur, remanent hucusque multi ex illis cum diabolo damnandi in sordibus consuetudinis pessimae. Tuam tamen, o veritatis et salutis multorum amator, optimam voluntatem maiore gloria et laude Christo remunerare placuit. Gentes populosque Hunorum antiqua feritate et fortitudine formidabiles, tuis suo [honori (Edit., honore)] militantibus subdidit sceptris: praevenienteque gratia colla diu superbissima sacrae fidei iugo devinxit, et caecis ab antiquo tempore mentibus lumen veritatis infudit. Sed nunc praevideat sapientissima et Deo placabilis devotio vestra pios populo novello praedicatores, moribus honestos, scientia sacrae fidei edoctos et evangelicis praeceptis imbutos: sanctorum quoque apostolorum et praedicatione verbi Dei exemplis intentos, qui lac, id est suavia praecepta, suis auditoribus in initio fidei ministrare solebant, dicente apostolo Paulo: Et ego, fratres, non potui vobis loqui quasi spiritalibus, sed quasi carnalibus. Tanquam parvulis in Christo lac vobis potum dedi, non escam. Nondum enim poteratis, sed necdum potestis (I Cor. III, , ). Hoc enim totius mundi praedicator, Christo in se loquente, significavit, ut nova populorum ad fidem conversio mollioribus quasi infantilis aetas lacte esset nutrienda: ne per austeriora  praecepta fragilis mens evomat quod bibit. Unde et ipse Dominus Christus in Evangelio respondit interrogantibus se, quare discipuli illius non ieiunarent, dicens: Nemo mittit vinum novum in utres veteres; alioquin utres rumpuntur et vinum effundetur et utres peribunt. Alia est enim, ut beatus Hieronymus dicit, puritas virginalis animae et nulla prioris vitii contagione polluta, et alia quae sordibus et multorum libidini subiacuerit. His ita consideratis, vestra sanctissima pietas sapienti consilio praevideat, si melius sit rudibus populis in principio fidei iugum imponere decimarum, ut plena fiat per singulas domus exactio illarum: an apostoli quoque ab ipso Deo Christo edocti et ad praedicandum mundo missi exactiones decimarum exegissent, vel alicubi demandassent dari, considerandum est. Scimus quia decimatio substantiae nostrae valde bona est. Sed melius est illam amittere quam fidem perdere. Nos vero in fide catholica nati, nutriti et edocti vix consentimus substantiam nostram pleniter decimare. Quanto magis tenera fides et infantilis animus, et avara mens illarum largitati non consentit? Roborata vero fide, et confirmata consuetudine Christianitatis, tunc quasi viris perfectis fortiora danda sunt praecepta, quae [solidata (Edit., solida)] mens religione Christiana non abhorreat. Illud quoque maxima considerandum est diligentia, ut ordinate fiat praedicationis officium, et baptismi sacramentum: ne nihil prosit sacri ablutio baptismi in corpore, si in anima ratione utenti [Cod. Sal., intenti, mendose] catholicae fidei agnitio non praecesserit. Dicit itaque Apostolus: Omnia vestra honesta cum ordine fiant. Et ipse Dominus in Evangelio discipulis suis praecipiens ait: Ite, docete omnes gentes, baptizantes eos in nomine Patris et Filii et Spiritus sancti (Matth. XXVIII, ). Huius vero praecepti ordinem beatus Hieronymus in commentario suo, quem in Evangelium sancti Matthaei scripsit, ita exposuit: Primum doceant omnes gentes, deinde doctas intinguant aqua. Non enim potest fieri ut corpus baptismi capiat sacramentum, nisi anima fidei susceperit veritatem. Baptizantur autem in nomine Patris, et Filii, et Spiritus sancti, ut quorum una est divinitas, sit una largitio, nomenque Trinitatis unus Deus est. Docentes eos servare omnia, quaecunque mandavi vobis. Ordo praecipuus. Iussit [apostolis ] ut primum docerent omnes gentes, deinde fidei tingere ], et post fidem ac baptisma, quae essent observanda, praeciperent. Ac ne putemus levia esse quae iussa sunt, et pauca addidit: Omnia quaecunque mandavi vobis. Ut qui crediderint, qui in Trinitate fuerint baptizati, omnia faciant quae praecepta sunt. Igitur infantes ratione non utentes, aliorum peccatis obnoxii, aliorum fide confessione per baptismi sacramentum salvari possunt, si confessae pro se fidei integritatem, congrua adveniente aetate custodient . Dicit vero Apostolus: Corde creditur ad iustitiam, ore autem confessio fit ad salutem. Illa [tantum (Edit., tanta)] oris confessio proficit ad salutem, quae firmiter cordis credulitate tenetur. Igitur ille ordo, in docendo virum aetate perfectum, diligenter, ut arbitror, servandus est, quem beatus Augustinus ordinavit in libro cui De catechizandis rudibus titulum praenotavit. Prius instruendus est homo de animae immortalitate, et de vita futura, et de retributione bonorum malorumque, et de aeternitate utriusque sortis. Postea pro quibus peccatis et sceleribus poenas cum diabolo patiatur aeternas; et pro quibus bonis vel benefactis gloria cum Christo fruatur sempiterna. Deinde fides sanctae Trinitatis diligentissime docenda est, et adventus pro salute humani generis Filii Dei Domini nostri Iesu Christi in hunc mundum exponendus. Et de mysterio passionis illius, et veritate resurrectionis et gloria ascensionis in coelos, et futuro eius adventu ad iudicandas omnes gentes: et de resurrectione corporum nostrorum, et de  aeternitate poenarum in malos et praemiorum in bonos, ut mox praediximus, mens novella firmanda est. Et hac fide roboratus homo et praeparatus baptizandus est. Et sic tempore opportuno saepius evangelica praecepta danda sunt per sedulae praedicationis officium, donec accrescat in virum et digna efficiatur Spiritui sancto habitatio, et sit perfectus filius Dei in operibus misericordiae, sicut Pater ] coelestis perfectus est, qui vivit et regnat in Trinitate perfecta, et unitate benedicta, Deus et Dominus per omnia saecula saeculorum. Amen. EPISTOLA XXXIV. AD ARNONEM. (Anno . Illius reditum exoptat, et de variis eventibus instrui cupit. Mense Iulio se ad Palatium iturum significat. Hortatur ut ab errore Hispanorum caveat.  Venerando volucri et vere amantissimo Aquilae Albinus salutem. Exspectans exspecto laetum audire nuntium, quomodo Aquila sublime volans Alpina iuga transcendat, et fessus volatu in Rhetiae partibus alas componat suas, vel quid mihi nuntiet de sancto partibus, et Romanorum consiliis, et si fieri possit, quod valde optamus, Deo donante, ut fiat. Quapropter precor omnes aligeras potestates de coelesti sede descendentes, ut Aquilam meum [Cod. Sal., meam] cito sanum cum omni prosperitate faciat venire ad nos. Nos vero velut aestiva hirundo ad palatium mense Iulio properamus [Mabill., partibus palatinis properare desideramus]. Nescio de nostro itinere quid erit futurum Mosanas ripas liceat nobis sicut mergulos pisces captare; an Aligerensem fluvium revertere, et ibi Salmones natando colligere]. Tamen me spero usque ad [Augustum mensem] in his morari partibus, si sic Deo nostro et domno regi placuerit, et ibi praestolare quid auditurus sim de Aquilae desiderato adventu. Et dum hanc perlegas chartulam, cito remitte alteram, ut sciam quid acturus sit Aquila cum aviculis suis, vel quid Avaria] faciat, vel credat, vel quid Romanorum nobilitas novi habeat adventu, vel quid de Graeciae sublimitatibus audieras, et an aliquas sanctorum reliquias tecum attulisses, quibus posses consolari Albinum tuum. Prospera, Deo donante, nobis sunt, nisi quod febris et infirmitas me fatigatum habet. Tamen qui infirmior, fortior erit iuxta Apostolum; et saepe prodest infirmitas corporis, ut fortitudo fidei crescat in anima. [Adhuc se tota Spania errat in Adoptione.] Orate pro nobis, ut Spiritus sanctus Paraclitus inspiret animas servorum suorum ad defendendam catholicae fidei veritatem; quia tempus est, sicut legimus praedictum esse in libris sanctis. Tu vero cum tuis semper sanam sequere doctrinam, et catholicam praedica diligenter fidem, ut aeternam mercedem cum multiplici fructu habere merearis. Vivas felix et gaudeas in Christi amore cum tuis omnibus, Aquila charissime. EPISTOLA XXXV. AD * *. Eidem significat se illius epistolam accepisse. Archanbaldi animam precibus eius commendat. Mittit epistolam ad regem, scriptam de praedicatione apud paganos.  Pio Patri et fratri fideli et filio charissimo salutem. Accepimus charitatis vestrae litteras. Magnas mihi eulogias misisti, dum tuam, venerande Pater, agnovi sanitatem et prosperitatem, quae mihi plus placet quam millena talenta auri et argenti. Magnis quoque me sollicitudinibus liberasti, quia quid Avaria gestum est, mihi innotuisti. De filiis vero tuis, quos mihi commendasti, et iam proficiunt, donante Deo, et meliores eos accepturus eris, vel commendaturus domno regi. Quidquid tibi demandet domnus rex facere, mihi demandare studeas. Quia vero taedium mihi est anima mea propter absentiam tui, obsecro ut pro anima Archanbaldi archiepiscopi intercedere diligenter iubeas, qui mihi et pater et frater, et amicus fidelissimus fuit, etiam et condiscipulus sub magistro meo. Ecce ego solus relictus sum schola illa, et non ero solus, dum vos habeam fideles et amicos. Quod vero mihi mandasti aliquid scribere de praedicatione ad paganos, propter angustiam temporis et festinationem portitoris non occurrit mihi aliquid dictare exinde; tamen consulens paternitati tuae misi tibi epistolam, quam ante paucos dies domno regi de hac eadem re direxi. Tempore vero opportuno plenius scripturus ero de his omnibus tuae venerandae dilectioni. Vae mundo a scandalis ! Quid enim auri insana cupido non subvertit boni! tamen potens est Deus recuperare quod coeptum est, et perficere quod factum non est. Rogetur eius clementia, ut adiuvet famulos suos in labore pio praedicationis, ut sit laus nomini eius in aeternum. Hanc chartulam habeas tecum legens, considerans, donec pleniorem accipias catechizandi rationem. Etsi modo [Ms., sic novo [tibi non liceat mecum loqui, donec venero ad domnum regem (spero  me totam aestatem in illis stare partibus) poterimus in Helisetis coniungi, si vobis licet Baiouaria permanere, quia res aliquas habemus in Helisetis. Ideo missus tuus mihi haec omnia, sed magis litterae loquantur, quia memoria rusticorum fragilis est. Valete in pace. EPISTOLA XXXVI. AD ARNONEM. Instruit de praedicatione fidei apud Avaros nuper conversos.  Dulcissimo fratri et sanctissimo praesuli Aquilae Albinus salutem. Praesagum tibi nomen imposuere parentes, licet dispensationis Dei ignari, apud quem omnia futura iam facta sunt. Qui te summa pietate coelestia ordinavit mysteria populis ministrare, et de alto supernae gratiae intuitu acutissimis spiritualium oculorum obtutibus fluctivagos de huius saeculi salo pisces ad vivificandum, non ad mortificandum eruere et sacro vitrei fontis lavacro abluere, et igne sancti Spiritus ad epulas aeterni Regis astare, ut verus apostolicae vocationis auditor efficiaris, dicente Christo, dum in procellosis fluctibus ] duorum fratrum germanitates labore aspexit: Venite post me, et faciam vos fieri piscatores hominum (Matth. IV, ). Non a priori propriae artis officio compescens, sed ut meliores, retibus in dexteram missis, pisces ad littus stabilissimae soliditatis perducerent. Hos tu efficacissimus divini operis laborator tota mentis intentione assequi satage, quatenus Christus ipse per te de tuae puppi carinae populis praedicare dignetur, et sit pius gubernator naviculae, ex qua te retia apostolicae praedicationis in pelagus profundissimae gentilitatis expandere iussit: quatenus illum per suae magnae pietatis miserationem tibi sociisque tuis praecipientem audias: Afferte de piscibus quos prendidistis nunc. Esto obediens voluntati illius secundum nomen Simonis, qui ad Dominicum convivium traxit rete plene magnis piscibus centum quinquaginta tribus . Qui vero sint hi pisces in hoc numero ], si velis scire, illi sunt qui ex decalogo praeceptorum Dei, vel ex septiformi sancti Spiritus gratia, post extremam resurrectionem ad perpetuum cum Christo convivium electi sunt. Ideo rete illius piscationis, sicut in priori captura, scissum esse non legitur, quia nullus ibi, nisi electus et ad perpetuam pacem ordinatus, invitatur conviva. Igitur si ab uno usque ad septimam decimam summam, singulos numeros per augmenta computaveris, posteriores numeros semper prioribus adiungens, totius calculationis summa in  accrescit. Et si hos decem et septem in duo divideris, id est denarium et septenarium, denarius legalia mandata, et septenarius dona sancti Spiritus designat. Item si septem in duas divideris partes, id est in  et . Tres enim fidem sanctae  Trinitatis designant, in qua fide omnes gentes salvandae sint, quae in quadrifarias totius mundi plagas diffusae sunt. Ideo Dominus noster Iesus Christus discipulis suis mandavit, dicens: Ite, docete omnes gentes, baptizantes eos in nomine Patris, et Filii, et Spiritus sancti: docentes eos servare omnia quaecunque mandavi vobis. In istis paucissimis verbis totius sanctae praedicationis ordinem exposuit. Bis docere dixit, et semel baptizare. Primo omnium fidem catholicam docere praecepit, et post fidem acceptam in nomine sanctae Trinitatis baptizare iussit. Deinde fide imbutum, et sacro baptismate ablutum evangelicis instruere praeceptis mandavit. Hunc tu ordinem, sanctissime doctor, catechizandi in adultae aetatis viris ubique firmiter obtineas. Fragiliori vero aetati pia mater Ecclesia concessit, ut qui alieno in paterna praevaricatione ligatus est peccato, alterius in baptismi mysterio professione solutus sit. Et si hoc non esset, quanti perirent infantes, ex quorum numero coelestis quotidie aedificatur Hierusalem? Absque fide, quid proficit baptisma? dicente Apostolo: Sine fide impossibile est placere Deo. Inter impossibile et difficile hoc interesse legimus: difficile est quod fieri, licet vix, potest; impossibile vero, quod omnino ab humana fragilitate fieri non potest. Ideo ipse Dominus in Evangelio, stupentibus apostolis, quis ex divitibus salvus fieri posset, respondit: Apud homines hoc impossibile est; apud Deum autem omnia possibilia sunt . Idcirco misera gens toties baptismi perdidit sacramentum, quia nunquam fidei ] habuit in corde. Sed et hoc sciendum est quod fides, secundum quod sanctus Augustinus ait, ex voluntate fit, non ex necessitate. Quomodo potest homo cogi ut credat quod non credit? Impelli potest homo ad baptismum, sed non ad fidem: veluti isti haeretici qui adoptionem carnis in Christo confirmant, nullatenus ad catholicam fidem converti possunt, quia nullam habent voluntatem orthodoxae fidei professionem cum universali Ecclesia cognoscendi. Docendus est itaque homo rationalem habens intelligentiam, et multimoda praedicatione attrahendus, ut sacrae fidei veritatem agnoscat. Et maxime Dei omnipotentis pro eo deprecanda est clementia, quia otiosa est lingua docentis, si gratia divina cor auditoris non imbuit. Dicente ipsa Veritate: Nemo potest venire ad me, nisi Pater, qui misit me, attraxerit eum. Et ut aequaliter sanctam Trinitatem salutem hominis operari intelligas, dicit et ipse Dominus in alio loco: Nemo potest venire ad Patrem, nisi per me (Ioan. XIV, ). Item et de Spiritu sancto ait: Nisi quis renatus fuerit ex aqua et Spiritu, non potest introire in regnum Dei. Quod enim visibiliter sacerdos per baptismum operatur in corpore per aquam, hoc Spiritus sanctus invisibiliter operatur in anima per fidem. Tria sunt in baptismatis sacramento visibilia et tria invisibilia. Visibilia sunt sacerdos, corpus et aqua. Invisibilia vero, spiritus et anima et fides. Illa tria visibilia nihil proficiunt foris, si haec tria invisibilia non intus operantur. Sacerdos corpus aqua abluit, Spiritus sanctus animam fide iustificat. Et hoc est quod Apostolus ait: Cooperatores enim Dei sumus. Cooperatur homo Spiritui sancto in salute hominis. Sed et ipse homo, qui baptizandus est, cooperari ambobus debet in salute sua, id est, Spiritui sancto et sacerdoti, humiliter corpus praestare ad sacri mysterium lavacri, et animam voluntarie ad catholicae fidei susceptionem. Haec omnia doctori in initio fidei, et sacramento baptismatis, ad salutem accipientis diligenter consideranda sunt; et non desidiose tanti sacramenti mysterium exsequi. Sed hoc quoque magnopere pensandum est, qualiter novella plantatio colenda sit, ut primi flores fidei ad incrementa fructuum pervenire valeant: ne gelu cuiuslibet duritiae emarcescant, et ad dulcedinem optati fructus non crescant. Nam infantilis aetas suavitate materni lactis nutrienda est, et rudis  anima mollioribus divinae dulcedinis praeceptis alenda est. Nam solidus cibus virorum est fortium, et altiora praecepta illorum sunt qui exercitatos habent sensus in lege Dei. Unde et Apostolus quibusdam fragilioris intelligentiae fratribus scribens ait: Lac vobis dedi escam, non solidum cibum, quia non potuistis accipere, sed necdum potestis, quia carnales estis. Carnalis enim homo non percipit ea quae Dei sunt; spiritalis enim omnia diiudicat (I Cor. III, ), id est, discernit et iudicat. Unde et ipsa Veritas in Evangelio quibusdam calumniantibus cur apostoli non ieiunarent sicut Pharisaei et discipuli Ioannis, respondit: Nemo mittit vinum novum in utres veteres; alioquin et utres rumpuntur, et vinum effunditur, et utres peribunt. Qui sunt utres veteres, nisi qui in gentilitatis erroribus obduraverunt? quibus si ] in initio fidei novae praedicationis praecepta tradideris, rumpuntur, et ad veteres consuetudines perfidiae revolvuntur. Constantior est itaque ad omne opus mens multo tempore in sacrae fidei consecratione roborata, quam novella praedicatione initiata. Aliter enim sanctus Petrus, postquam musto sancti Spiritus repletus est, in Palatio Romano pro fide Christiana Neroni respondit; et aliter in domo Caiphae pro confessione discipulatus Christi ancillae respondit. Hic timidior, illic constantior. Hoc exemplar fuit fragilitatis, illud fortitudinis. Quem Christus post resurrectionem pietatis intuitu trina dilectionis suae professione ad pristinae dignitatis principatum revocavit, atque oves, quas proprio redemit sanguine, commendavit pascendas : quatenus bonus pastor intelligeret, non semper delinquentes dura invectione castigare, sed saepe piae consolationis admonitione corrigere. Nam et ipse Dominus noster Iesus Christus, dum a Iudaeis tentaretur de muliere adultera, non statim legalis censuram sententiae protulit, sed humilitatis exemplo se inclinans scribebat in terra , ut designaret doctorem propriae fragilitatis culpas in pulvere sui cordis prius depingere, et sic aliena mitius diiudicare peccata. At si huius considerationis regula in omni aetate et proposito diligenter tractanda est, quanto magis in his qui ab errore inolitae consuetudinis ad fidem Christianam nuper conversi sunt magno pietatis moderamine observanda est? Nec non etiam et in illis qui ab infantia Christianae fidei sacramenta susceperant, et diabolica fraude post decepti, longa consuetudine carnales secuti sunt luxurias: vel aliis quibuslibet peccatorum nexibus obligati, levioribus primo verborum fomentis consolandi sunt, ne poenitentiae medicamenta durioribus exterriti castigationibus abhorreant. Sunt quaedam infirmitates quae melius [dulcioribus medicantur potionibus quam amaris, et quaedam quae melius] amarioribus quam dulcibus. Unde et doctor populi Dei, dum cunctis virtutum lucernis in domo Dei clarescere debet, maxime tamen sagacissimae discretionis intelligentia pollere, ut sciat quid cui personae, sexui, aetati et proposito, vel etiam tempori conveniat. Quae omnia beatus Gregorius clarissimus doctor in libro Pastoralis Curae studiosissime exquisivit, personis distinxit, exemplis firmavit, et divinarum Scripturarum auctoritate roboravit. Ad cuius libri lectionem te, sanctissime praesul, remitto, obsecrans ut illum saepius quasi enchiridion habeas in manibus et in corde retineas. Ac ideo dum plurimos te, beatissime Pater, sanctorum doctorum scio libros habere, legere, et firma tenere memoria, et maxime in divinis litteris studiosum esse agnosco, supervacaneum esse videtur meae litterulis imperitiae tuae sapientiae aures occupare. Nisi charitatis tantum causa meam praesumptionem ante oculos auctoritatis vestrae iuste, ut puto, excusare poterit; ne dilectio, quae intus ardet in corde, muta foris videatur in verbis. Ad hoc enim videntur verba hominibus data, ut arcana cordis fraternis auribus infundere valeant. Ad hoc epistolae scribuntur, ut, quo verborum sonus pervenire non poterit, litterarum officia currant; quatenus mutuae charitatis in apicibus signa fraternis obtutibus demonstrentur: ut fiat animorum in charitate praesentia, ubi est corporum propter longinquitatem  locorum absentia. O felix et beata vita, ubi semper quod amatur videtur et quod videtur nunquam fastidit! Ubi Deus omnibus aeternus amor, aeterna laus, gloria et beatitudo. Ad hanc vero vitam et felicitatem me familiarem tuum assiduis precibus et exhortationibus tecum trahe, quatenus post huius vitae procellosas tempestates ad perpetuae portum quietis, Christo miserante, tecum pervenire merear. Vestram sanctitatem in omnibus bonis florere et ad perpetuam Deus Iesus proficere faciat felicitatem, desiderantissime frater in Christo. EPISTOLA XXXVII. AD DOMNUM REGEM. Pro captivis in bello Hunnico, et pro hostibus deprecatur.  Domine mi dilectissime, et dulcissime, et omnium desiderantissime mi David! Tristis est Flaccus vester propter infirmitatem vestram. Opto, et toto corde Deum deprecor ut cito convaleatis, ut gaudium nostrum sit plenum in vobis, et sanitas vestra sit plena anima et corpore. Domine mi! memor sit pietas vestra captivorum, dum est Pippinus tuus tecum, propter gratiarum actiones mirabilis beneficii quod vobiscum de Hunnis divina fecit clementia, et propter prosperitatem imminentium rerum: ut clementissima illius potentia omnes adversarios sui sancti nominis vestris velociter subiiciat pedibus: sed et de peccantibus in vos, si fieri possit, et vestrae videatur providentiae, aliqua de aliquibus fiat indulgentia et remissio. Tamen propter incognitas illorum causas cautius de his loquor. Vos enim ipsi optime scitis quod utile est regno vobis a Deo dato, et paci sanctae Dei Ecclesiae proficuum. Facientes faciatis in omnibus voluntatem Dei, quatenus illius sanctissima gratia vos proficientes ubique protegat, regat et custodiat, domine et dulcissime et desiderantissime. EPISTOLA XXXVIII. AD PIPPINUM. Optima suggerit vitae agendae documenta.  Nobilissimo nobisque amantissimo filio Pippino Albinus, in Christi dilectione salutem. Gratias agimus benevolentiae tuae, simul et pietati domni regis, qui pie consentit petitioni redemptionis captivorum. Scio vos in talibus pietatis operibus promereri benedictionem, et longaevam regni prosperitatem adipisci. Et tu, excellentissime iuvenis, nobilitatem generationis morum nobilitate adornare studeas; et Dei omnipotentis voluntatem, atque  honorem tota virtute implere contende, quatenus illius inaestimabilis pietas solium regni tui exaltet, et terminos dilatet, et gentes tuae subiiciat potestati. Esto largus in miseris, pius in peregrinis, devotus in servitio Christi: Servos illos  et Ecclesias honorifice tractans, et ut sedula illorum oratio te adiuvet. Esto honestus in conversatione, castus in corpore. Laetare cum muliere adolescentiae tuae, et non sint alienae participes tui, ut benedictio tibi a Deo data in longam nepotum procedat posteritatem. Esto fortis in adversarios, fidelis in amicos, humilis Christianis, terribilis paganis, affabilis miseris, providus in consiliis. Utere consilio senum et servitio iuvenum. Et aequitatis iudicia in regno tuo, et laus Dei ubique horis competentibus resonet; et maxime in praesentia pietatis tuae. Quia huiusmodi devotio in officiis ecclesiasticis Deo te amabilem faciet, et hominibus honorabilem efficiet. Sint tibi sobrietatis cogitationes in corde, veritatis verba in ore, honestatis exempla in moribus; ut te divina ubique clementia exaltet et custodiat. Haec, obsecro, charta tecum in testimonium amoris mei pergat. Etsi non sit digna tuae venerationis cingulo suspendi, tamen eius admonitio digna sit in corde tuae sapientiae recondi. Vive Deo florens, laeta gaudensque salute.    Dextera te Christi protegat atque regat. Obsecro, commendes Albini ut nomen ubique,    O fili, famulis, per tua regna, Dei. EPISTOLA XXXIX. AD PAULINUM PATRIARCHAM. Scire cupit quid devictis Hunnis pro gentis conversione acturus sit Paulinus ac saepius ad se litteras mitti postulat.  Dilectissimo Patri et pio pontifici Paulino patriarchae Albinus, vestrae filius dilectionis, perpetuae in Christo prosperitatis salutem. Si quotidie tuae beatitudinis praesentia uterer, nunquam ] mellifluo ex ore tuo dulcedine satiarer; sed quantum avida mens ex fonte vitalis undae biberet, tantum sitis addita cresceret. At nunc tanta locorum spatia vicariae collocutionis familiaritatem dividunt, ut vix pergentis chartulae gerulus inveniatur. Et in angusto pectoris antro charitatis olla fervescit, nec habet quo fulgorem sui splendoris ostendat, cui coctas charitatis epulas apponat: et quodammodo abundantia suavitatis versa est in esuriem amaritudinis? In pampinis vitis florescit, sed cultor huius vineae infructuosae non se pascit. Agricola uniones eruit de glarie, sed aurum in opus coronae deficit. Novit, qui mecum talia ] quid haec significare volunt paradigmata. Forte et harum lector litterarum talem se memorat, qualem me agnoscit in illis; et maxime tu, Pater sancte, de cuius corde fons [verae emanat charitatis ] et flumina de ventre eius fluunt aquae vivae. Et qui haec in consolationem spei nostrae promisit, tui est inhabitator pectoris, qui est virtus sapientia Dei; in cuius potentia et gratia mirabiliter de Avarorum gente triumphatum est: quorum missi ad domnum regem directi, subiectionem pacificam et Christianitatis fidem promittentes. Et si hoc, divina eos praeveniente gratia, verum est, quis se servorum Dei tam pio et laudabili labori subtrahere debet, ut diaboli diruatur saevitia, et Christi Domini crescat servitium?  Sed quam plurimorum in te, pater optime, oculi respiciunt, quid vestra veneranda sanctitas facere velit. Quia et vicinitas locorum tibi competit, et sapientiae decus suppetit, et auctoritatis excellentia tibi appetit, et cuncta conveniunt quae tali operi necessaria esse videntur. Ideo meae parvitatis curiositas ] huius sanctae rei desiderat veritatem, et tuae consilium deposcit prudentiae: vel quid exinde agere tam bona voluntas deliberatum habeat, agnoscere flagitat. Opus enim arduum est, sed ipsa attestante Veritate, omnia scimus esse possibilia credenti . Et qui de persecutore fecit praedicatorem , et de stercore erigit pauperem, ut sedeat cum principibus; ipse potest de arida cordis mei caute rivulos vivi fontis, et in vitam salientis producere aeternam: quanto magis [de vestro pectore abundantissimo flumina Gehonica fluentia (Cod. Sal. de vestro pectoris abundantissimo flumine Geonica fluenta)] per totam Nilotici ruris latitudinem ad fecundandos diversi generis flores diffundere valet? Audiat, obsecro, per te unanimis tuae charitatis filius, quid paterna praevideat agendum prudentia. Certissimum itaque consilium salutis per os illius sperari debet, cuius pectoris septiformis consilii inhabitator dignoscitur. Binas vestrae paternitati paulo ante direxi chartulas, unam per sanctum episcopum Histriensem: aliam per virum venerabilem Aericum ducem. Et utinam vel haec tertia mereatur aliquam vestrae beatitudinis exhortationem] ne spreta charitas  rugosa fronte, vel queruloso calamo exarare incipiat. Nequaquam in augmentum tristitiae meae diutius taceas, sed spiritum consolationis tibi a Deo datum, frequentes mihi apices facere almitatis vestrae consolationis non graveris, ut tuis bonis exhortationibus et sanctis orationibus adiutus, ad supplementum mercedis tibi perpetuae, divina auxiliante misericordia, vitae aeternae tecum particeps esse merear. Floreat in vestro divinis pectore donis    Semper in aeternum sophia, sancte Pater. Et mihi conservet Christi dextra omnipotentis    Incolumem, meritis augeat aetheriis. Donec suscipiat felix te porta polorum    Qua memor esto... semper in ore mei. EPISTOLA XL. AD QUEMDAM. Post longum Paulini silentium, receptis nunc litteris gaudium suum significat. Post haec in laudes Paulini excurrit; ac mortis vicinae atque suorum peccatorum reminiscens se precibus illius humiliter commendat.  Dum ferventis Cancri igneus sol sidus ascendit, et nimio diuturnoque calore arida tellus imbres exspectat; sic tua, Pater optime, in refrigerium magni amoris sitiens in meo pectore voluntas tuae beatitudinis diu desiderabat litteras. Iterum atque iterum per singula horarum momenta aestuans hoc revolvebat elogium: Quando venient desiderati mei dulcissimi apices? Quando videam signa salutis dilectissimi mei? Quando mihi Ausoniae nobilitatis pagina optati prosperitatem ostendet amici, ut videam  si aliqua foederatae in Christo amicitiae in illius pectore maneat memoria; si Albini sui nomen stylo charitatis in cordis arcano reconditum habeat, sicut suavissimum Paulini Patris nomen, perpetua dilectione, in corde filii aeternis viget litteris inscriptum? Ecce venit, ecce venit paternae pietatis pagina, quam diu desiderabam, omni melle palato meo dulcior, omni obrvzo oculis honorabilior. Hanc laetus ambabus accipiebam manibus, et toto amplectebar pectore, suspensus, quid mihi de meo nuntiaret Paulino? Solutisque sigillis, avidis oculorum obtutibus per singulas lineas iter aperui, desiderabilemque optatae salutis sospitatem Patris agnoscens, in illis mox singulis litterarum apicibus oscula libabam, totumque me Deo Christo in gratiarum effudi actiones, dicens: Auditui meo dabis gaudium et laetitiam, et exsultabunt ossa humiliata. Et qui ante humiliatus fui in tristitia, nunc exaltatus sum in laetitia. Et si quid pleno charitatis modio superaddi potuisset, cumularem utique pristinam [Al., primam] dilectionis plenitudinem, novae abundantia laetitiae. Novit itaque, quicunque mellifluo charitatis iaculo vulnera omni favo dulciora in corde accipiet, non me autumnali frigore flaccentia verborum folia, in huius chartulae exaggerare gremium: sed de vivo veritatis fonte, ad irrigandos verae flores dilectionis, haec prona pectoris mei dextera haurire, quatenus mei magni amoris stillicidium tuis infunderem visceribus. Plurima mihi de sanctissimo tui cordis epithalamio, rarifluo nectare exundantia protulisti exempla; ut verius Aristotelicum illud in te videam impleri proverbium, qui acutissimas Perihermeniarum scriptitans argumentationes, dicitur in mente calamum tinxisse. Te vero agnosco de aeterno charitatis thesauro affluenter nova proferre et vetera, et in fide fraterni amoris pennam tinxisse pietatis. Tuum vero sanctissimum cor terra est repromissionis, sapientiae melle manans, et suavissimae charitatis luce redundans, in qua verus et gloriosus Salomon virtutum gemmis, templum pulchrae habitationis suae maiestati construxit, non Chaldaea flamma periturum, sed aeterna pace permansurum; in quo sancta sanctorum summo et vero pontifici soli Christo pervia, non semel in anno, sed semper in aeternum. Ibi arca sapientiae, et duorum tabulae testamentorum. Et haec omnia cherubin in multitudine tegunt scientiae. Horum subter alas divina populis oracula respondent, et flumina viventis aquae in salutem sitientibus salient aeternam. Quo qui sitit, de aridis terrarum ignorantiae partibus veniat, et bibat. Quid in tam affluenti tui cordis thesauro non invenitur? cuius habitator ille agnoscitur esse, in quo sunt omnes thesauri sapientiae et scientiae absconditi ; qui habet clavem David, aperit, et nemo claudit; claudit, et nemo aperit. Quae vult ad profectum aliorum perpetuae clavem eloquentiae, charitatis clave aperit, et quae vult in arcano pectoris tui thesauro, clave sapientiae claudit. Haec sanctissima somniantis Iacob scala, per quam coeli secreta, septenis spiritalium charismatum gradibus, pia penetrare solet intelligentia: et iterum ad aedificationem subiecti sibi populi fraterni amoris passibus descendit, ut fiat doctor ecclesiasticus divinae contemplationis cum Maria compos, et iterum cum Martha ad Dominicae mensae convivas sedulae administrationis sollicitus. His duabus alis sanctorum animae cum magna meritorum gloria ad coelestis regni beatitudinem quotidie feruntur; his etiam saeculi huius procellosos gurgites securo transeunt navigio, et ad portum perpetuae quietis cum virtutum mercimoniis pervenient. Sed vereor, quod sine maximo cordis dolore non dico, me ulterius in hac vita tuae beatitudinis faciem non visurum, quia in via divisionis iter agimus laboriosum. Per vallem lacrymabilem ad incertum properamus finem; et cito fragilis caro, unde sumpta, revertetur: et omnis decor illius,  urente percussa vento, flaccescet, et ibit homo in domum aeternitatis suae . Et circa eum stabunt in platea [Al., domo] plangentes, et spiritus revertetur ad Deum qui dedit illum. Ubi tunc illecebrae carnalium delectationum? Ubi saecularis pompae superba ambitio? Nonne omnia haec veluti fumus ventuosis procellarum in aerem dispersis gurgitibus evanescunt? Et quanto plus quislibet haec vana delectabilia amaverit in mundo, tanto magis ea, aeterno praesentatus iudici, odio habuerit. Beatus qui necessitatem verterit in voluntatem: et ea Christi amore compunctus voluntarie amiserit, quae debita cogente morte amissurus erit. Haec meae memor miseriae lacrymosis dictavi querelis; non ut te, quod opus non est, ex meis corrigeres dictis; sed ut mecum me ex meis plangeres iniquitatibus: et pascentem in regione longinqua omni in immunditie porcos tuis, o sanctissime adiutor! precibus sublevares, et ad paternae pietatis epulas diu perditum reduceres . Adhaesit itaque oculo cordis mei pulvis cogitationum iniquarum, ut summum beatitudinis bonum nec videre, nec amare perfecte valeam. Si viderem, utique amarem. Sed a te, qui spiritum ab eo consolationis accepisti qui vult omnes homines salvos fieri, assiduae orationis suffragia flagito: quatenus aeternae pacis medicus collyrio suae misericordiae inungat oculum, iniquis obcaecatum cupiditatibus; ut verum perpetuae bonitatis lumen videre valeat, et amare quod videat. Memento mitissimam Samaritani mentem, qui vulneratum omnique praesidio destitutum oleo et vino fovebat, pietatis fascia ligavit, levavit in iumentum, duxit in stabulum, duos pro eo dedit denarios, ut curaretur. Quid hac pietate mitius? quid hoc exemplo salubrius? Creator omnium in pretium seipsum tradidit hominum, ut eos liberaret quos creavit. Fateor me unum esse ex illis quos redemit. Sed dum alienae avidus pulchritudinis, Chananitidas ex paterno tabernaculo perrexi videre, lupi me vespertini invenerunt, rapuerunt, laceraverunt, vulneratum dereliquerunt. Tandem aliquando, divina praeveniente gratia, in memet reversus dixi: Surgam et ibo ad Patrem meum, teque, mitissime pastor, in hoc iter, sicut praedixi, ductorem deposco. Potuit igitur idem Lazari solvere vincula, qui eum de monumento prodire iussit. Sed ut potestatem solvendi sanctos habere doctores demonstraret, circumstantibus dixit: Solvite eum, et sinite abire . Tu vero, egregie pastor, solve iubente Deo mortiferas mihi peccatorum catenas, ut liber vitaeque redditus inter convivas Dei Christi in aeternae beatitudinis epulis recumbere merear.  EPISTOLA XLI. AD PAULINUM PATRIARCHAM. Sui memorem esse rogat in S. missa. S. crucis, et alias reliquias sibi mitti petit; hortatur ad laborem praedicationis.  Paulino sanctissimo patriarchae humilis levita Alcuinus salutem. Absentia corporis non oportet dilectionem dividere, quia amicitia quae deseri potest nunquam vera fuit. Ex quo te sciebam, dulcissime amice, semper amabam, et pepigit cor meum foedus amicitiae cordi tuo. Et sic nomen Paulini mei, non in cera, quae deleri potest, scripsi. Ne, quaeso, obliviscaris in tuis sanctis orationibus nomen amici tui Albini: sed in aliquo memoriae gazophylacio reconde illud, et profer eo tempore opportuno, quo panem et vinum in substantiam corporis et sanguinis Christi consecraveris. Diu dilectionis tuae exspectavi promissa, hoc est, vivificae crucis, vel aliarum reliquiarum patrocinia. Noli me, obsecro, tanto fraudare munere; nec te veritatis..... Nolo longinquitatem viae causeris. Charitas pennas ad volandum inveniet, nec flumina obruent illam. Sufficiunt alae fidei in palatio regis, quibus nec voluntas deest in accipiendo, nec fides in reddendo. Si quid nostra petitio apud vos valeat, et tua semper ad Deum valeat petitio, qui te in tam sublimi statuit gradu, ubi eiusdem Dei Domini nostri Iesu Christi effectus..... Vide quam sublime est hoc nomen. Contende meritis esse quod nomine vocaris. Clama, ne cesses, exalta quasi tuba vocem tuam. Sit guttur tuum tuba Dei. Praedica importune, opportune . Tu gallus in praedicatione, succinctus in castitate. Tu aries in veritate fortissimus, cui nullus regum resistere poterit. Tu lucerna super candelabrum in domo Dei (Matth. V, ). Tua lingua coelum claudit et aperit (Apoc. III, ). Aperit primum per praedicationis devotionem. Ad exemplum Christi recurre, qui per civitates, castella, vicos, villas, evangelizando iter agebat (Matth. IX, ): etiam et domos publicanorum vel peccatorum, propter occasionem praedicationis, non abhorruit intrare. Spes praemii solatium sit laboris. Quid facio insipiens ego contra philosophicum proverbium, ligna in silvam ferens, stillicidiis flumina irrigans? Modulum meum extuli figurae. Obsecro per eius amorem, qui duo minuta viduae donis divitum praeferebat. Charitas omnia suffert, in qua qui manet, in Deo manet , quia Deus charitas est (I Ioan. IV, ).  EPISTOLA XLII. AD MEGENFRIDUM. De ordine, et modo praedicandi edocet; avaritiam et nimiam exactionem decimarum reprehendit; dolet multos esse, qui sacerdotii honores quaerunt, gradus vero et ministerium fugiunt. Carolum rogari cupit, ut plures mittantur boni operarii in messem.  Dilectissimo in Christi charitate amico et regalis palatii archario Megenfrido Flaccus Albinus perpetuae sospitatis salutem. Solet itaque chartula charitatis calamo perscripta inter amicales currere personas, ut ardorem sui pectoris litteris fraternis ostendat obtutibus, et quod intus latet in animo, foras videatur in scriptis. Unde ego tui memor, amice charissime, tibi hos tuae salutis, imo et multorum, admonitorios dirigere curavi apices. Nec me superfluum in his litteris aestimes, sed devotum; desiderans utrumque, et praesentis vitae prosperitatem et futurae: quatenus in ista temporali feliciter vivas, et in illa aeterna beate regnes cum Christo. Considerandum vero est diligentissime omni homini quid fugere debeat, et quid sequi. Quae duo Psalmista uno brevissimo versiculo ostendit dicens: Diverte a malo, et fac bonum. Non sufficit solum mala non facere, nisi et bona faciat, aeternam cupienti possidere gloriam. Unde et ipsa Veritas in Evangelio cuidam se interroganti respondit: Si vis vitam ingredi, serva mandata (Matth. XIX, ). Sed unicuique pensandum est in quo gradu statuisset eum Deus, et quo talento ditasset cum. Non enim solis episcopis vel presbyteris pecuniam suam tradidit Dominus ad multiplicandum, sed omni dignitati et gradui talenta bonae operationis tradidit, ut datam sibi gratiam fideliter administrare studeat, et conservis suis erogare contendat. Alius est qui talentum praedicationis accipit, alius sapientiae; alius divitiarum, alius cuiuslibet administrationis; quidam forte alicuius artificii donum a Deo horum omnium bonorum dispensatore. Et in his omnibus fides et devotio spectanda est, ut fideliter laboret, et viriliter sui domini pecuniam multiplicare satagat, quatenus desiderabilem vocem audire mereatur: Euge, serve bone et fidelis, quia super pauca fuisti fidelis, supra multa te constituam; intra in gaudium domini tui . Qui vero pecuniam praedicationis accipiunt, diligenter considerare debent quid cuique congruat loco vel tempori; etiam et quo ordine praedicatio Christianitatis incipienda sit vel perficienda. Nam Dominus noster Iesus Christus cum triumpho gloriae ad paternam rediens sedem apostolis suis praecepit dicens: Ite, docete omnes gentes, baptizantes eos in nomine Patris, et Filii, et Spiritus sancti. Docentes eos servare omnia quaecunque mandavi vobis (Matth. XXVIII, , ). Primo fides docenda est, et sic baptismi percipienda sunt sacramenta. Deinde evangelica praecepta tradenda sunt. At si aliquid horum trium deerit, salutem animae suae auditor habere non poterit. Fides quoque, sicut sanctus ait Augustinus, res est voluntaria, non necessaria. Attrahi poterit homo in fidem, non cogi. Cogi poteris ad baptismum, sed non proficit fidei. Nisi infantilis aetas, aliorum peccatis obnoxia, aliorum confessione salvari poterit. Perfectae aetatis vir pro se respondeat, quid credat, aut quid cupiat. Et si fallaciter fidem profitetur, veraciter salutem non habebit. Unde et praedicatores paganorum populum pacificis verbis et prudentibus fidem docere debent. Novit Dominus qui sint eius; et quorum cor vult, aperit, ut intelligant quae a doctore dicantur. Sed et post fidei et baptismi perceptionem molliora praecepta infirmioribus animis sunt praebenda. Nam et apostolus Paulus novellae Galatarum genti scribens ait: Lac vobis dedi potum, non solidum cibum. Solidus vero cibus virorum est fortium; id est, praecepta maiora illorum sunt, qui multo tempore exercitatos habent sensus in lege  Domini. Et veluti lac fragili congruit aetati, ita suaviora praecepta rudi populo in principio fidei tradenda sunt. Igitur et in Actibus apostolorum legimus Paulum et Barnabam Hierosolymam ascendisse ad Iacobum et caeteros apostolos, super hac quaestione, quomodo gentibus praedicare debuissent? At illi praescribentes unanimi consilio statuerunt ut nil molestiae legalis imponeretur cervicibus eorum, sed tantum ut abstinerent se a fornicatione, a sanguine, suffocatione et simulacris. Imo et ipse Paulus praedicator gentibus gloriabatur se ex labore manuum suarum vivere. Ait enim in quadam Epistola sic: Vos scitis quod mihi et his qui mecum sunt manus istae ministraverunt, ne cui vestrum molesti essemus (Act. XX, ; II Thessal. III, ). Et item: Melius est mihi mori, quam ut gloriam meam quis evacuet. Quae est gloria mea? ut Evangelium sine sumptu exponam. Hoc enim tantus et a Deo specialiter electus gentium praedicator egit, ut omnem radicitus occasionem avaritiae praedicatoribus abscinderet: quatenus nullus, qualibet cupiditate illectus, sed sola Christi charitate confortatus verbum Dei praedicaret, sicut ipse in Evangelio suis praecipiens discipulis ait: Gratis accepistis, gratis date. Si tanta instantia suave Christi iugum et onus eius leve durissimo Saxonum populo praedicaretur, quanta decimarum redditio, vel legalis pro parvissimis quibuslibet culpis edicti necessitas exigebatur, forte baptismatis sacramenta non abhorrerent. Sint tandem aliquando doctores fidei apostolicis eruditi . Sint praedicatores, non praedatores. Confidant in illius pietate, qui ait: Nolite portare sacculum, aut peram, et caetera quae sequuntur. Et de quo propheta inquit: Qui nunquam derelinquit sperantes in se. Haec tuae, venerande amice, scripsi dilectioni, quatenus tuis proficiant admonitionibus, qui a te consilium audire desiderant. Sat enim haec omnia optime novit dilectus meus David, cui Deus et sapientiam dedit, et bonam voluntatem: et plurimos convertit populos ad charitatem Christi et laudem. Cui omnis bonitas et potentia ad benefaciendum sufficit. Nisi unum tantummodo propter tempora periculosa huius saeculi, quod rariores habet adiutores in opere Domini quam necesse sit. Nullus tamen in mundo meliores, ut credo, habet quam ille. Hos erudiat, admoneat et doceat, secundum sapientiam sibi a Deo datam. Et tu, fidelissime dispensator thesaurorum et serator consiliorum et adiutor devotus, viriliter fac voluntatem illius. Esto in consilio suavis et in opere strenuus, pacificus in domo, prudens in legationibus, pius in pauperes et miseros, iustus in iudiciis, largus in eleemosynis; ut ex temporalibus divitiis tuis aeternas tibi merearis in coelis. Adhuc me dilectio dilecti mei David, et sollicitudo salutis multorum, cogit tibi suadere, quae utilia scio coram Deo et honesta coram saeculo. Nam quidam sacerdotes Christi, qui habent parochias et honores saeculi, et gradus ministerii non volunt habere: videtur mihi melius, ut plenam habeant benedictionem et plenam mercedem apud Deum. Nunc vero alius laborat pro mercede perpetua, illi vero pro saeculari honore. Privati vero sunt, ut cum pace dicam. Potestatem ligandi et solvendi, quod clarissimum est in Ecclesia Christi donum, Christus dedit apostolis, et per eos successoribus suis. Nec non et Ecclesiis, quae non habent pastores, periculosum est gregem Christi absque pastore diu manere. Intrant lupi rapaces, sed non est qui exigat eos. Sedet sola et vidua domina gentium et non est qui consoletur eam. Dicit et ipsa Veritas: Messis quidem multa, operarii autem pauci; rogate dominum messis, ut mittat operarios in messem suam (Luc. X, ). Et ego tibi, charissime amice, messis quidem multa est in populo Christiano, sed non sunt in quibusdam locis messores. Tu vero roga dominum messis, id est, David meum dilectum, ut mittat operarios in messem suam; quatenus illis dicat rogatus, sicut suus proprius protector et unicus, et amator Christus Deus dixit discipulis  suis: Ite, ecce ego mitto vos. Ipse est dominus vineae, mittat operarios in vineam suam et dicat: Ite et vos in vineam meam et quod iustum fuerit, accipietis pro labore vineae meae. Ipse  est potestas et dispensatio vineae Christi, id est Ecclesiarum Dei. Illius est laus et gloria, et merces aeterna, ut bene ordinentur, et regantur, et pastores habeant, quantos invenire possint, dignos et Deo placabiles. Ille est in hoc regno, qui omnes praedicare potest, et de omnibus Ecclesiis mercedem habere et benedictionem in saeculo, et aeternam beatitudinem et beatam aeternitatem cum Christo et sanctis eius. EPISTOLA XLIII. AD CAROLUM MAGNUM. Significat suum gaudium ob prosperitatem regis. Ad studia sua provehenda petit ex Anglia libros suos afferri. Utilitates studii litterarii recenset: huic adolescentes palatii suadet addici.  Domino piissimo et praestantissimo et omni honore dignissimo David regi Flaccus Albinus verae beatitudinis aeternam in Christo salutem. Dulcedo sanctae dilectionis vestrae omnibus horis, etiam et momentis, aviditatem pectoris mei abundanter reficit; et decoris vestri facies, quam saepius amabiliter considerare solebam, totas memoriae meae venas cum magna iucunditate desiderabiliter implet, et quasi multarum in corde divitiarum species, vestrae bonitatis nomen et aspectus reconditur. Ideo magna mihi est iucunditas, vestrae dulcissimae prosperitatis audire laetitiam, ad quam etiam cognoscendam hunc puerulum, ut scitis, parvitatis meae clientellum direxi: quatenus in salute sublimitatis vestrae, in gratiarum actionibus laetus collaudem misericordiam Domini nostri Iesu Christi. Non solum ego ultimus servulus Salvatoris nostri, congaudere debeo prosperitati et exaltationi clarissimae potestatis vestrae: sed tota sancta Dei Ecclesia unanimo charitatis concentu gratias agere Domino Deo omnipotenti debebit, qui tam pium, prudentem et iustum, his novissimis mundi et periculosissimis temporibus populo Christiano perdonavit clementissimo munere rectorem atque defensorem: qui prava corrigere, et recta corroborare, et sancta sublimare omni intentione studeat, et nomen Domini Dei excelsi per multa terrarum spatia dilatare gaudeat, et catholicae fidei lumen in extremis mundi partibus incendere conetur. Haec est, o dulcissime David, gloria, laus et merces tua in iudicio diei magni, et in perpetuo sanctorum consortio; ut diligentissime populum, excellentiae vestrae a Deo commissum, corrigere studeas, et ignorantiae tenebris diu animas obcaecatas ad lumen verae fidei deducere coneris. Nunquam optimis voluntatibus, vel bonis conatibus remuneratio divina deerit: sed qui plus laborat in voluntate Dei, plus mercedis recipiet in regno Dei. Tempus huius vitae velociter currit, fugit, et non revertitur;  ineffabilis vero Dei pietas humano praevidebat generi breviter laborare, et aeternaliter coronari. Ideo pretiosa debent esse nobis tempora, ne perdamus per negligentiam quod per bonae vitae exercitium habere poterimus aeternum. Nec tantum diligere aliquid poterimus in terra, quantum beata amabitur requies in coelo: quam qui tunc habere concupiscat, bonis nunc operibus promereri contendat. Omnibus itaque communiter regni coelestis ianua patescit; sed illis intrare conceditur, qui cum multiplici bonitatis fructu ad eam venire festinant. Ego vero Flaccus vester secundum exhortationem et bonam voluntatem vestram, aliis per tecta sancti Martini sanctarum mella Scripturarum ministrare satago; alios vetere antiquarum disciplinarum mero inebriare studeo; alios grammaticae subtilitatis enutrire pomis incipiam; quosdam stellarum ordine, ceu picto cuiuslibet magnae domus culmine, illuminare gestio. Plurima plurimis factus, ut plurimos ad profectum sanctae Dei Ecclesiae, et ad decorem imperialis regni vestri erudiam, ne sit vacua Dei omnipotentis in me gratia, nec vestrae bonitatis largitio inanis. Sed ex parte desunt mihi servulo vestro exquisitiores eruditionis scholasticae libelli, quos habui in patria per bonam et devotissimam magistri mei industriam, vel etiam mei ipsius qualemcunque sudorem. Ideo haec vestrae excellentiae dico, ne forte vestro placeat totius sapientiae desiderantissimo consilio, ut aliquos ex pueris nostris remittam, qui excipiant inde nobis necessaria quaeque, et revehant in Franciam flores Britanniae: ut non sit tantummodo in Euborica hortus conclusus, sed in Turonica emissiones paradisi cum pomorum fructibus, ut veniens Auster perflaret hortos Ligeri fluminis, et fluant aromata illius, et novissime fiat, quod sequitur in Cantico, unde hoc assumpsi paradigma: Veniat dilectus meus in hortum suum, et comedat fructum pomorum suorum. Et dicat adolescentulis suis: Comedite amici mei, bibite et inebriamini, charissimi. Ego dormio, et cor meum vigilat (Cant. V, , ). Vel illud exhortativum ad sapientiam discendam Isaiae prophetae elogium: Omnes sitientes venite ad aquas: et qui non habetis argentum, properate, emite, et comedite: Venite, emite, absque argento, et absque ulla commutatione vinum et lac. Haec sunt quae vestra nobilissima intentio non ignorat, quomodo per omnes sanctae Scripturae paginas exhortamur ad sapientiam discendam. Nil esse ad beatam vitam sublimius adipiscendam, nil ad exercitium iucundius, nil contra vitia fortius, nil in omni dignitate laudabilius; etiam et secundum philosophorum dicta nil ad regendum populum necessarius, nil ad componendam in optimos mores vitam melius, quam sapientiae decus, et disciplinae laus et eruditionis efficacia. Unde et de laude illius sapientissimus exclamat Salomon: Melior est sapientia cunctis pretiosissimis, et omne desiderabile ei non potest comparari. Haec est quae humiles exaltat, quae sublimes honorat. Per illam reges regnant, et legum conditores iusta decernunt. Per illam principes imperant et potentes decernunt iustitiam. Beati qui custodiunt vias eius, et beati qui vigilant ad fores illius quotidie. Ad hanc omni studio discendam et quotidiano exercitio possidendam exhortare, domne rex, iuvenes quosque in palatio excellentiae vestrae, quatenus in ea proficiant aetate florida, ut ad honorem canitiem suam perducere digni habeantur, et per eam ad perpetuam valeant pervenire beatitudinem. Ego vero, secundum modum ingenioli mei, apud servos vestros in his partibus seminare sapientiae grana segnes non ero, memor illius sententiae: Mane semina semen tuum, et vespere non cesset manus tua; quia nescis quid magis oriatur, hoc an illud. Et si utraque simul, melius est. Mane florentibus per aetatem studiis seminavi in Britannia. Nunc vero frigescente sanguine quasi vespere in Francia seminare non cesso. Utraque enim, Dei gratia donante, oriri optans. Mihi fracto corpore solatio est sententia sancti Hieronymi, qui ait in epistola ad Nepotianum: Omnes pene  virtutes corporis mutantur in senibus, et crescente sola sapientia decrescunt caetera. Et post paululum: Senectus vero eorum qui adolescentiam suam honestis artibus instruxerunt, et in lege Domini meditati sunt die ac nocte, aetate fit doctior, usu tritior, processu temporis sapientior; et veterum studiorum dulcissimos fructus metit. In qua epistola, de sapientiae laude, et veterum studiis plura potest, cui placuerit, legere, et intelligere quantum veteres in decore sapientiae florere studuerunt. In hanc vestram Deo amabilem, et vitae laudabilem semper proficere et gaudere agnovi diligentiam; et nobilitatem saecularis prosapiae maiore mentis nobilitate exornare. In qua Dominus noster Iesus Christus, qui est virtus et sapientia Dei, te custodiat, et exaltet, et ad gloriam beatae et perpetuae visionis suae pervenire faciat. EPISTOLA XLIV. AD DAMOETAM FILIUM. Prospera precatur eunti in hostem, et de amicorum dolet absentia.  Flaccus Albinus Flavio Damoetae filio charissimo salutem. Tuae congaudeo dilectioni, et praestatae  fidei congratulor: quia semper ubique te fidelem inveni, et benevolum erga me agnovi, sicut filium in patrem: nec aliter inveni, nisi ut voluntas tua semper meam subsecuta est voluntatem. Ideo taedium habet animus meus de absentia faciei tuae: tamen in charitate cordis mei te semper praesentem habeo, Deumque pro tua deprecor prosperitate, ut te mihi in gaudium, tibique ipsi in salutem longaevis conservare dignetur temporibus. Sed valde sollicitus sum de itinere tuae profectionis in hostem, quia plurima solent in talibus evenire pericula rebus. Tamen qui iustitiam habet eundi et pro Deo decertandi, fiduciam potest habere de auxilio illius, pro cuius amore tantum subire laborem non formidat. Tu vero iter tuum confessione confirmare, eleemosynis roborare, orationibus servorum Dei undique munire memento: ut angelus Domini te inter omnia adversa tueatur et comitetur, quatenus cum securitate vadas et cum pace revertaris.  Ego pene, quasi orbatus filiis, remaneo domi. Damoeta Saxoniam, Homerus Italiam, Candidus Britanniam recessit, Martinus in Vicos apud S. Iodocum infirmus remansit, pro cuius sanitate, ut Dei depreceris clementiam, obnixe flagito. De Mopso, qui apud S. Martinum, sicut audisti, infirmatus est, nihil aliud audivi certum; nec te abeunte, missos illius vidi. Sed pene tristitia totus absorptus fui in filia mea, quae tres dies pene desperata fuit; sed modo, donante divina misericordia, per preces servorum Dei et eleemosynarum largitatem bene consolati sumus in ea, quia bene recuperata est. Ecce qualibus pater tuus agitatus est fluctibus! Tu, fili charissime, cum tuae reverentiae commilitonibus pro eo intercedere satage, quatenus spiritus consolationis hos eius animi motus tranquilla pace componere dignetur; et David dilectum suum, et vos omnes victores cum gaudio reducat in patriam. Aeternae patriae civem te faciat divina clementia, dilectissime fili. EPISTOLA XLV. AD RICULFUM ARCHIEPISCOPUM MAGENSIS CIVITATIS COGNOMENTO DAMOETAM. De absentia amicorum tristatur; et ad aeternorum amorem hortatur.  Probatissimo amico Damoetae Albinus salutem. Nimium mihi longum videtur tempus, quod tuae dilectionis faciem non vidi, verba non audivi. Et tantum ex praesentia tui gaudebat animus, quantum in absentia contristatur. Quid faciet mens, nisi lugeat, dum paucos habet amicos? Proh dolor! sed illi semper absentes. Tamen quod valeo faciam, te memorans apud Dominum, tibi prospera semper illius concedere clementiam deprecans, cuius dilectione tuum semper impleatur pectus. Hae sunt verae divitiae, quae nunquam decipiunt habentem,  nec in ipsa morte amittuntur, sed plus abundant, dum cernitur quod amatur. Inter temporalia et aeterna hoc interest aliquid plus diligitur antequam habeatur, vilescit autem cum advenerit. Aeternum autem ardentius diligitur adeptum quam desideratum. Ideo plus amemus aeterna quam temporalia, ut in aeternitate beate et feliciter vivere mereamur. Valeto in saecula. EPISTOLA XLVI. AD DAMOETAM. Gratias agit pro dono; hortatur ad iustitiam cuique faciendam; atque amici suspirat adventum.  Flavio Damoetae viro clarissimo plurimam Albinus perpetuae pacis salutem. De vestra valde gaudeo prosperitate, et de munere charitatis vestrae multum gavisus sum, tot agens gratias quot dentes in dono numeravi. Mirum animal, duo habens capita et dentes LX, non elephantinae magnitudinis, sed eburneae pulchritudinis. Nec ego huius bestiae territus horrore, sed delectatus aspectu. Nec me frendentibus illa morderet dentibus timui, sed blanda adulatione capitis mei placare capillos adrisi. Nec ferocitatem in dentibus intellexi, sed charitatem in mittente dilexi, quam semper fideliter in illo probavi. Sed quantum gaudeo in amoris dulcedine, tantum doleo in absentiae longinquitate. Noluissem tanto tempore ab invicem separari, quos eiusdem charitatis dulcissima colligant vincula. Quid faciam, nisi lacrymis sequar amicum, donc reveniat, quem animus optat habere praesentem. O fili charissime! inter occupationes saeculi non obliviscare tui; sed dum corpus epulis pascitur, anima eleemosynis reficiatur. Et dum fatigata ex itinere membra quiete refocillantur, mens in Deo orationibus roboretur: et in diversarum auditu causarum iustitia semper resonet in ore, et ex intimo cordis affectu miserorum procedat consolatio, et spes aequitatis non fallat advenientes, nec pietatis desint suffragia confugientibus ad vos, quia pietas in pauperes gesta aeterna remuneratur beatitudine. Haec, fili mi, faciens floreas in omni virtutum decore, et te, quocunque vadas, divina comitetur protectio, euntemque ubique deducat prospere, ac redeuntem cum omni prosperitate citius reducat ad nos, ut gaudeat amor patris in filio, et laudetur Deus ubique, qui suos famulos sibimet invicem praesentabit ovantes. Vigeas, valeas, et floreas, dulcissime Damoeta. EPISTOLA XLVII. AD OFFAM REGEM MERCIORUM. Nuntiat Carolum genti Northanumbrorum iratum ob necem regis Ethelredi.  Sciat veneranda dilectio vestra quod domnus rex Carolus amabiliter et fideliter saepe locutus est mecum de vobis, et in eo habetis fidelissimum amicum. Ideo et vestrae dilectioni digna dirigit munera et per episcopales sedes regni vestri. Similiter Ethelredo regi et ad suas episcoporum sedes dona direxit. Sed heu! proh dolor! donis datis et epistolis in manus missorum, supervenit tristis legatio per missos, qui de Scotia per vos reversi sunt, de infidelitate gentis et nece regis. Ita Carolus, retracta donorum largitate, in tantum iratus est contra gentem illam, ut ait, perfidam et perversam, et homicidam dominorum suorum, peiorem eam paganis existimans: et nisi ego intercessor essem pro ea, quidquid eis boni abstrahere potuisset et mali machinari, iam fecisset. EPISTOLA XLVIII. AD OFFAM REGEM MERCIORUM. In patriam reverti volens retrahitur ob periuria et vastationem gentis.  Ego paratus eram cum muneribus Caroli regis ad vos venire, et ad patriam reverti; sed melius mihi visum est propter pacem gentis meae in peregrinatione remanere, nesciens quid fecissem inter eos, inter quos nullus securus esse, vel in salubri consilio proficere potest. Ecce loca sancta a paganis vastata, altaria periuriis foedata, monasteria adulteriis violata, terra sanguine dominorum et principum foedata. EPISTOLA XLIX. AD OFFAM REGEM MERCIORUM. Discipulum ad petitionem regis in Angliam remittit, qui ibi in scholis doceat. Hortatur ad regias virtutes.  Domino excellentissimo Offano regi, humilis levita Alcuinus salutem. Fideliter voluntati tuae semper placere cupiens, hunc meum charissimum filium ad vos remisi sicut petisti, deprecans ut eum honorifice habeatis, donec ad vos, volente Deo, veniam: nec eum sinite otiosum vagare, nec ebrietati servire; sed praevidete ei discipulos, et praecipientes praecipite, ut diligenter doceat. Scio quod bene dicit, et utinam bene proficiat! quia discipulorum meorum profectus, merces est mihi apud Deum. Et valde mihi placet, quod tantam habetis intentionem lectionis, ut lumen sapientiae luceat in regno vestro, quod multis modo exstinguitur in locis. Vos estis decus Britanniae, tuba praedicationis, gladius contra hostes, scutum contra inimicos. Habete Deum semper ante oculos, facite iustitiam, amate misericordiam: quia qui ignoscit, ignoscitur ei. Discite diligere mandata Dei Christi, ut benedictio illius in omni bonitate et prosperitate vos vestrosque nepotes consequatur in aeternum. Divina te tuumque regnum coelesti bene dictione comitetur gratia, domine excellentissime.  EPISTOLA L. AD ECGFRIDUM REGEM MERCIORUM. Exhortatur ad virtutem.  Nobilissimo iuveni Ecgfrido humilis levita Alcuinus salutem. Quia sciebam te bonae indolis et summae nobilitatis adolescentem exhortatorias praesumpsi tibi dirigere litteras. Non quod tibi aliquid desit a sapientissimis et optimis parentibus admonitionis necessariae, quorum honestatis exempla populo praedicamenta sunt salutis; sed ut meae dilectionis in te ostenderem fidelitatem, cupiens te proficere in Deo, virtutumque floribus ornari, et cunctis Anglorum populis prodesse in prosperitate. Ecce quam nobilissimis natus es parentibus, quam magna enutritus cura. Noli moribus esse degener, qui nativitate generosus existis. Disce diligenter illorum exempla, a patre auctoritatem, a matre pietatem. Ab illo regere populum per iustitiam, ab ista compati miseris per misericordiam; ab utroque Christianae religionis devotionem, orationum instantiam, eleemosynarum largitatem, et totius vitae sobrietatem. Tu baculus senectutis illorum esto, humiliter illorum obediens praeceptis; quatenus illorum te benedictio consequatur in aeternum. Nam iuxta Salomonem, benedictio parentum filios exaltat (Eccli. III, ), Item idem ait: Filius sapiens gloria est patris . Noli luxuriae subditus esse, sed Deo: quia castum corpus et animam vitiis non maculatam Spiritus inhabitat sanctus. Non decet te rusticum esse moribus, vel verbis lasciviosum, qui natus es in solio regni. Temperantia et honestas vitae te amabilem et laudabilem cunctis efficiet populis. Incipe bona promereri conversatione, Deum ubique habere protectorem. Ex illius enim misericordia tua consistit prosperitas. Si illum toto corde amaveris, et illius tota intentione teipsum subdideris voluntati, exaltabit te in regno praesenti, et in futuro gloriam tibi concedet sempiternam. Divina te in omni bonitate pietas florere faciat, fili charissime! EPISTOLA LI. AD MONACHOS VEDASTINOS. Versus et missas aliquot mittit; illorum se orationibus commendat, et ad virtutes religiosas hortatur.  Charissimis in Christo fratribus humilis levita Albinus salutem. Sicut domini abbatis, vestraque suavissima charitas demandavit, versus per singulos titulos ecclesiarum et altaria singula dictavimus, et utinam tam rationabiliter quam libenter; quia vestrae sanctitatis iussio compellit citato dictare sermone; tamen vestra pietas defendat, quae nostra humilitas obedienter exaravit. Missas quoque aliquas de nostro tuli Missale ad  quotidiana et ecclesiasticae consuetudinis officia. Primo in honore summae Trinitatis, deinde ad sanctorum intercessiones deprecandas, etiam et angelorum suffragia postulanda, quae multum necessaria sunt in hac peregrinatione laborantibus. Postea sanctae Dei genitricis semperque virginis Mariae missam superaddidimus per dies aliquot, si cui placuerit, decantandam; nec non et sancti Vedasti Patris vestri et protectoris nostri dictavimus missam, quatenus illius familiaris advocatio sempiternum suis famulantibus afferret solatium. Pro peccatis quoque et eleemosynam facientibus adiunximus orationes, quatenus si quis vel pro suis negligentiis vel pro aliorum benefactis offerre voluisset, haberet convenientes intercessiones suae voluntati. Arbitror vos melius haec omnia vel in sacramentis vestris conscripta, vel in consuetudine quotidiana habere. Tamen ne inobediens vestrae essem dilectioni, scripsi, quod nos in consuetudine habemus, et vobis proficuum esse putavi, obsecrans ut mei nominis memoriam habeatis, vel inter has, vel inter alias vestrae sanctitatis intercessiones. Ut vere fateor, multam habeo fiduciam in vestris sanctis orationibus ad promerendam misericordiam Domini nostri Iesu Christi, qui vos custodiat et in omni bonitate proficere faciat, et orationes vestras exaudire dignetur vel pro vivorum salute, vel pro morientium profectu. Vos vero, viri fratres! in unitate charitatis firmiter permanete, et in humilitatis obedientia solerter assistite. Iste est honor vester coram hominibus; ista est via vestra ad regnum Dei. In his enim mercedem a Deo sperare debetis; ad hos enim sanctissimos tramites, seniores qui sunt, iuniores deducant. Corripite eos in spiritu mansuetudinis, et bona illis praebete exempla, ut vestris sanctissimis vestigiis inhaerentes vitam vobiscum in Christo sempiternam habere mereantur. Saeculum quod sprevistis, nolite quaerere, saepius cum Propheta decantantes: Inclina cor meum in testimonia tua, et non in avaritiam. Radix enim omnium malorum cupiditas est. Melius est enim Deum habere in corde, quam nummos in sacculo. Lectionis sacrae studia inter labores obedientiae vestrae diligentissime exercete, ita ut vel opus, vel libellus in manibus semper videatur vestris, quia in libris sanctis Deus loquitur ad hominem, et in orationibus suis homo loquitur ad Deum. Quid dulcius debet esse quam Deum audire loquentem? In his enim et solatia peccator, et gaudia benefactor inveniet. Sicut lux laetificat oculos, ita lectio corda. Custodiam oris diligenter observate: verba quae ad aedificationem audientibus faciant semper proferte, quia aliorum salus vestra est retributio. Laus Domini semper sonet in ore vestro dicente Propheta: Benedicam Dominum in omni tempore, semper laus in eius in ore meo (Psal. XXXIII, ). Et iterum: Sacrificium laudis honorificabit, illic iter, quo ostendam illi salutare Dei (Psal. XLIX, ). Necdum mihi, charissimi fratres, occurrit tempus dictandi homiliarem admonitionem, sed vita comite, Spiritu sancto inspirante, non ero immemor petitionis vestrae et promissionis meae. Divina vos clementia in omni bonitate florere et proficere faciat, fratres charissimi. Amen !  EPISTOLA LII. AD FRATRES IN ECCLESIA SANCTI LIUDGARII EPISCOPI. Excusat se, quod ad ipsos non venerit; hortatur ad virtutes monachis convenientes.  Venerabilibus in Christo Fratribus in Ecclesia sancti Liudgarii episcopi servientibus, Alcuinus devotus vestri profectus in Christo salutem. Desiderabilem vestrae beatitudinis salutationem, quam meae parvitatis auribus fidelis frater Odilleoz attulit, gratiosissimo suscepi animo, valde desiderans in vestrae sanctitatis orationibus, in huius procellosae vitae navigio adiuvari, quatenus piissima Salvatoris nostri gubernatione ad portum perpetuae quietis, vobis intercedentibus, pervenire merear. Quod ad vos non veniebam, non alicuius despectionis causa feci; sed ne scandalum religioni [Al., regioni] vestrae meae inordinatae conversationis vita generaret; cupiens aedificare, non destruere (Eccli. XXXIV, ); congregare, non spargere. Nulla est ovibus Christi maior damnatio, quam pastor errabundus et seductor. Qui per devia orbitat, quomodo sequens viator viam incedit regiam? Nonne hastile aciem lanceae sequitur in ictu? Vos vero, fratres charissimi, totis viribus sanctorum Patrum sequimini exempla, illorumque unanimiter obedientiae pedibus intrate vestigia. Charitas, obedientia, et humilitas monachis coeli ianuas aperient. Non illa charitas, quae in pleno potatur calice, sed illa quae in pectore sine simulatione versatur fraterno: non sua quaerens, sed quae alterius sunt; omnibus prodesse non sibi placuisse quaerens. Non illa humilitas tantum quae in capitis inclinatione foris ostenditur, sed illa quae in cordis consideratione ante conspectum summi iudicis omnibus se inferiorem esse iudicat. Quid de obedientia loquor, dum tota monachorum vita in simplicitate consistit obedientiae? Pater vero et pastor Deo rationem reddet quid iubeat et quibus ante eos vivat exemplis. Sicut et filii, et grex, qua devotione paternis obtemperant iussis, omnium iudici rationem reddituri erunt. Igitur pacem et concordiam ex intimo cordis affectu inter vos habete. Quia nihil sine pace Deo placet, nec munus ad aram. Unusquisque alium, iuxta Apostolum, honore praeveniat. Seniores in spiritu mansuetudinis, quasi filios admoneant adolescentes . Sed et illi Patrum praecepta, quasi divinitus dicta, cum omni humilitate perficiant: servantes in timore Dei proprii castitatem corporis, ut Spiritus sanctus habitare dignetur in eis, dicente Apostolo: Templum Dei sanctum est, quod estis vos. Et in sanctarum Scripturarum lectione studiosi estote, ut possitis alterutrum aedificare et consolari: quia qui non vult in iuventute discere, in senectute scire non poterit. Et sicut saeculi avarus quotidie sibi divitias augere studet, sic servus Dei sapientiae gazas in sui pectoris saccos quotidie congregare studeat, ut sit scriba in Ecclesia Dei doctus, proferens de thesauro cordis nova et vetera conservis suis coelestis scientiae dona (Matth. XIII, ), quatenus iuxta Danielis prophetiam erudiens multos, sicut firmamentum stellis ornatum in perpetua fulgeat beatitudine. Non me, obsecro, praesumptuosum aestimate, fratres, pro huius admonitionis chartula. Sed quod charitatis lingua dictavi, vos humilitatis perlegite oculis, meamque fragilitatem orationum auxilio vestrarum roborate, ut Dei donante clementia peccatorum meorum merear accipere veniam, ac vobiscum desiderabilem audire vocem: Venite benedicti Patris mei, percipite regnum, quod vobis paratum est ab origine mundi. EPISTOLA LIII. AD FRATRES CORBEIENSES. Laudat illorum bonam conversationem a se olim expertam. Commendat se illorum orationibus, et hortatatur ad virtutis studium.  Sanctissimis in Christo fratribus, sub protectione beati Leodegari episcopi Deo servientibus, Alcuinus salutem. Olim magistri mei vestigia secutus vestrae congregationis laudabilem conversationem videbam et amabam, meque ipsum inter vos esse desiderabam, quasi unus ex vobis. Unde deprecor, charissimi fratres! vestram piissimam dilectionem, ut dignemini me in sanctis orationibus vestris fratrem habere, quasi unum ex vobis, ut vestrae sanctitatis intercessione peccatorum meorum merear a Deo Iesu indulgentiam accipere, qui est salus et beatitudo omnium in se sperantium; quem vos in sancta religione regularis vitae semper honorate, et amate, quatenus dignam in vobis, sicut certissime credimus, mansionem sibi inveniat. Quid illi congregationi prosperitatis deesse poterit, ubi ille est in medio, qui ait: Ubi sunt duo vel tres congregati in nomine meo, ibi sum in medio eorum. Pacem semper habete veram in charitate sancta; et obedientiam sine murmuratione, et humilitatem sine simulatione, quae sunt maxime monachicae vitae virtutes, et Spiritui sancto amabiles ad habitandum in eis: atque erudite pueros et adolescentulos vestros, cum omni diligentia, in castitate et sanctitate, et disciplina ecclesiastica, ut digni habeantur vestrum post vos tenere locum, et pro vobis sanctis orationibus, Deoque acceptabilibus assidua consuetudine intercedere. Dominus Deus qui vos in ovile sanctitatis congregavit, ipse numerum vestrum augere dignetur, et a dextris sibi in die iudicii stare concedat, ad audiendam amabilem sententiam, qua dicturus erit sanctis suis: Venite benedicti Patris mei, percipite regnum, quod vobis paratum est ab origine mundi . EPISTOLA LIV. AD DILECTISSIMOS AMICOS EBORACENSES. Hortatur, ut in electione episcopi simoniacam labem evitent.  Dilectissimis amicis salutem. Rogo vos per charitatis fidem, ut fideliter et sapienter in electione pontificis faciatis, si necesse sit, electionem fieri antequam veniam. Iterum iterumque obtestor vos per nomen Domini nostri Iesu Christi, ut nullatenus aliquem sinatis per simoniacam haeresim episcopatum acquirere, quia omnino perditio gentis est, si fiet. Et est haeresis pessima, simoniaca videlicet, quam sanctus Petrus aeterno anathemate damnavit. Qui vendit episcopatum, aurum accipiet, sed et regnum Dei perdet. Hucusque sancta Eboracensis ecclesia in electione sua inviolata permansit. Videte ne in diebus vestris maculetur. Si illa, quod absit, auctoritatem amittit ecclesiasticam, timeo ne vos regnum amittatis aeternum. Iudas vendidit sponsum, id est, Christum. Qui autem vendit sponsam, id est, Ecclesiam, eiusdem criminis reus est: quia Christus et Ecclesia unum corpus sunt, Apostolo teste. Venditor vero necesse est extra Ecclesiam sit; at qui extra Ecclesiam est, ubi erit, nisi cum diabolo in aeterna perditione? Nolite metuere veritatem vobis dicentem audisse. Hoc enim quod dico, libri Spiritu sancto prolati testantur. Opto enim vos immaculatos in conspectu Dei esse, et in hoc saeculo feliciter regnare, et in perpetuo gaudere cum Christo. Vivite et valete felices in Christo.  EPISTOLA LV. AD QUEMDAM. Rogat ut ecclesiam, dum novus episcopus eligendus est, ab omni violentia defendat, diesque aeternos in mente habeat.  Domino omnium dilectissimo aeternam in Christo salutem. Audiens ab Eanbaldo famulo vestro optatae prosperitatis vestrae sospitatem, valde me gavisum fateor; quia charitas et fides quae olim in pectore nostro habitare coepit, nunquam recedere poterit. Et quanto plus tempus remunerationis appropinquat, tanto magis observare debebit: ut qui prius transierit a saeculo, amicum sibi sentiat reliquisse in saeculo. Me vero filium tuum febrium acerbitas et regis tardatio in Saxonia retinuit, ut ad vos venire non potuerim, sicut desideravi. Concedat mihi clementia divina faciem tuam in laetitia videre, antequam moriar. Opto et obsecro, ut in ea te honoris dignitate, si fieri possit, inveniam, in qua te pergens videbam. Tamen, si aliud aliquid tuo placeat animo, rogo ut nullam violentiam super ecclesiam Christi fieri ullatenus permittas; sed fratres libera electione in timore Dei summi, optimum Deo donante eligant. Quia in sanctis canonibus terribile anathema legitur super omnes, qui violentiam aliquam inferunt super ecclesiam Christi. Scito te semper dilexisse familiam nostram, et plurima illis bona fecisse. Sed nunc maxime indigemus, ut bene illis agamus; ut ubi nobis requies erit aeterna, ibi sint quoque intercessores perpetui pro nobis. Tempus est nunc nobis praevidere dies aeternos, et cum omni modestia et integritate, et eleemosynarum largitate, viam nobis praeparare ad coelos. Omnis gloria transitoria est et quasi umbra recedet . Ideo ad aeternam bonis operibus properemus gloriam. Omnes saeculi vitemus vanitates, ut ad beatitudines coelestes pervenire mereamur. Dies huius vitae, qui nobis restare videntur, vivamus Deo, ut post hanc illius consequamur misericordiam. Divina tibi clementia huius vitae dies felices concedat, et aeternam cum sanctis suis tribuere gloriam dignetur, domine pater dilectissime. EPISTOLA LVI. AD EANBALDUM EPISCOPUM. Gratulatur adeptam dignitatem; hortatur ad curam pastoralem, et bene omnia ordinanda; se vero memoriae et orationibus commendat.  Dilectissimo in Christo filio Eanbaldo archiepiscopo devotus per omnia pater Albinus salutem. [Laus et gloria Domino Deo omnipotenti, qui dies meos in prosperitate bona conservavit, ut in filii mei charissimi exaltatione gauderem, et aliquem ego ultimus Ecclesiae vernaculus, eius donante gratia qui est omnium bonorum largitor, erudirem ex filiis meis qui dignus haberetur  dispensator esse mysteriorum Christi, et laborare vice mea in Ecclesia, ubi ego nutritus et eruditus fueram, et praeesse thesauris sapientiae, in quibus me magister meus dilectus Helbrechtus archiepiscopus haeredem reliquit. Nunc vero mihi omni intentione precanda est divina clementia, ut mihi superstes sit in hac vita, qui mihi solatio semper fuit in sua obedientia: non quod mortem meam optare velim, sed ut vita illius prolongetur. Non enim filii patribus, sed patres filiis haereditare debent]. Ecce, charissime fili! omnia per Deum habes, quae sperare potuit homo, etiam et plus quam nostra parvitas sperare auderet. Modo vero viriliter fac et fortiter. Opus Domini quod habes in manibus perfice ad mercedem animae nostrae et ad salutem multarum animarum. Non cesset lingua tua in praedicando, non pes tuus in circueundo gregem tibi commissum, non manus tua a laborando, ut eleemosynae fiant, et sancta Dei ubique exaltetur Ecclesia. Esto forma salutis omnium. In te sit exemplum conversationis sanctissimae, in te sit solatium miserorum, in te confortatio dubitantium, in te disciplinae rigor. In te veritatis fiducia, in te totius bonitatis spes. Non te saeculi pompa exaltet, non ciborum luxus enervet, non vestimentorum vanitas emolliat, non adulantium linguae decipiant, non detrahentium adversitas conturbet, non tristia frangant, non laeta elevent. Non sis arundo vento agitata, non flos aura tempestatis decidens, non paries ruinosus , non domus super arenam posim , sed templum esto Dei vivi super firmam petram constructum, cuius ipse sit Spiritus Paraclytus inhabitator. Quanti putas possunt esse tibi dies? Finge in animo quasi quinquaginta annos: et ecce haec finem habent. Nec ad hoc pervenire putandum est. Infirmitas corporis tui te fortem faciat in anima, et cum Apostolo: Quando infirmor, tunc fortior sum. Castigatio corporis profectus sit animae. Mitem te et humilem ad meliores ostende, durum et rigidum ad superbos, omnibus omnia factus, ut omnes lucrare posses. Habeas in manibus tuis mel et absinthium, quidquid cui placeat, edat ex illis. Cui de pia praedicatione vesci libeat, accipiat mel; qui dura invectione indigeat, bibat ex absinthio, ita tamen, ut liceat ei mel veniae sperare, si rosea confusio poenitentiae praecedat. Omnia vestra honeste cum ordine fiant (I Cor. XIV, ). Tempus statuatur lectioni, et suas habeat horas, et missarum solemnia proprio tempore conveniant. Qui diem sapit, Domino sapit (Rom. XIV, ). Sit modesta in conviviis laetitia; sit casta in ieiuniis laetitia; lavetur poenitentia facies: ungatur oleo misericordiae caput, ut omnia acceptabilia fiant Domino Deo, qui te elegit sibi sacerdotem. Omnis namque pontifex ab hominibus assumptus pro hominibus constituitur in his, quae sunt ad Deum. Aaron stabat cum turribulo dignitatis suae inter vivos ac mortuos, ut ira Dei non ardesceret plus in populo. Sacerdos vero Dei et voluntatis illius praedicator debet esse in populum, et intercessor ad Deum pro populo, quasi mediator inter Deum et homines. Qui sublimem ascendit locum, cavere debet ne cadat, quia ruina altioris loci periculosior esse dignoscitur. Qui stat, videat ne cadat. (I Cor. X, ). Qui iacet, contendat, ut resurgat: et qui currit, caveat ne offendat, ne bravium illius alter accipiat. Omnes quidem stare nos oportet ante tribunal Christi ut referat unusquisque, quidquid in corpore gessit. Tunc non erit tempus oleum emendi, ideo ante praevideamus; nec tunc vacua vasa habeamus. Sint modo lumbi praecincti et lucernae ardentes in manibus praedicatoris, ut tunc fulgeat sicut sol in regno Patris sui, et pro multiplicatione pecuniae sibi commissae laudetur a Domino suo, et honoretur aeterna gloria. Noli Dominum te putare saeculi, sed dispensatorem; non te numerus propinquorum avarum faciat, quasi illis in haereditatem congregare debeas. Non deerit occasio congregandi, si cupiditatis, quae est omnium radix malorum, inardescit. Nullus haeres melior est Christo: nemo tui thesauri fidelior custos est. Nam manus pauperis  gazophylacium est Christi. Quod ex tuis obtutibus illi commendare placeat, hoc per manus miserorum mitte. Duplex fiat eleemosyna tua, una in salvandis animabus, altera in adiuvandis corporibus egentium. Ideo presbyteri duplici honore, iuxta Apostolum, digni habendi sunt, quia duplici probantur fungi ministerio. Hilarem datorem diligit Deus; et qui seminat in benedictione, de benedictionibus metet, et qui plus laborat, plus mercedis accipiet. Sint tui socii honestis moribus ornati, non vestimentorum vanitate notabiles, sed morum dignitate laudabiles. Gloria patris, filius sapiens. Non sint ebrietatis sectatores, sed sobrietatis amatores, ut ex illorum bonis exemplis aedificentur plurimi. Non inaniloquium vel scurrilitas, sed sancta ex ore eorum audiatur psalmodia. Non per campos discurrentes vulpes agitando declament, sed tecum equitando [Cod. Sal., aequando], psalmos dulci modulamine decantent. Nunquam sacrae benedictionis pallio induaris absque diaconorum astantium ministerio. Habeas et subdiaconos, caeterosque ordinatim gradus Ecclesiae, quatenus septiformis in donis sancti Spiritus Ecclesia septiformi ecclesiasticorum graduum distinctione fulgeat. Habeat unusquisque gradus dignitatis suae locum et vestimentum; et si in conviviis ordo seniorum et dignitatum servandus est, quanto magis in Ecclesia Christi? Sit clerus in habitu honestatis, et vultu constantiae; et in voce moderata cantantes, magis Deo placere nitentes quam hominibus . Exaltatio immoderata vocis iactantiae signum est: sed omnia in humilitate et honeste fiant, et non despiciant Romanos discere ordines, quatenus caput Ecclesiarum Christi, secundum facultatem virium imitantes benedictionem a beato Petro principe apostolorum, quem Dominus noster Iesus Christus caput electi sibi gregis statuit, habere mereantur aeternam. Sicut apis sapientissima omnia, quae honestatis sunt, discendo probate, et quae optima esse videntur, eligendo retinete. Praevideat sancta solertia tua magistros pueris, clero segregentur, separati more illorum, qui libros legant, qui cantilenae inserviant, qui scribendi studio deputentur. Habeas et singulis his ordinibus magistros suos, ne vacantes otio vagi discurrant per loca, et inanes exerceant ludos, vel aliis mancipentur ineptiis. Haec omnia et solertissima, fili charissime! tua consideret providentia, quatenus in sede principali gentis nostrae totius bonitatis et eruditionis fons inveniatur, et ex eo sitiens viator vel ecclesiasticae disciplinae amator, quidquid desiderat anima sua, haurire valeat. [Habetis me devotissimum in his omnibus, licet in peregrinis habitantem, adiutorem]. Consideret quoque tua diligentissima in eleemosynis ubi xenodochia, id est, hospitalia fieri iubeas, in quibus sit quotidiana pauperum et peregrinorum susceptio, [et ex nostris substantiis habeant solatia. Ecce ego duplici fatigatus molestia, id est, senectute et infirmitate: et forte appropinquat dies metuendus, quo conteratur hydria supra fontem, et recurrat vitta aurea. Revertatur pulvis in terram suam, spiritus ad Deum qui dedit illum , et valde timidus pavesco, quo examinet, tunc iudicandus sit. Tu, fili fidelissime! labora pro anima Patris tui, sive nunc in hoc pulvere mortis; sive tunc in iudicium properantis, ut requiem habeat et etiam veniam peccatorum suorum, ut maculae, quae adhaeserunt illi ex hac lutulenta habitatione corpusculi, fraterna intercessione abluantur. Sed et post hanc conscriptionem animae meae etiam omnes filios meos, fratres et amicos, sive qui mecum sunt in peregrinatione, sive qui tecum versare videntur in patria, tuae commendo diligentissimae fidelitati, ut habeas illos quasi proprios, et non extraneos. Ad te respiciant omnes, in te gaudeant, in te consolationem habeant, te honorent quasi patrem; tu illos ama quasi filios, ut sit una pax omnium et concordia in charitate Christi, qui vos omnes in sua magna pietate et misericordia coelesti benedictione abundare faciat, protegat, regat, atque gubernet, et in omni bonitate proficere faciat ad augmentum mentis meae, et profectum salutis vestrae, ad exaltationem multorum, quatenus plurimi vestris  bonis exemplis erudiantur, atque ad vitam vobiscum mereantur venire sempiternam. Haec, rogo, chartula melius scribatur, et tecum pergat, tecum maneat, et saepius vice linguae paternae tecum loquatur, fili mi! fili charissime! et fili in Christo desiderantissime. Omnipotens Deus in sua magna pietate vos ad exaltationem sanctae suae Ecclesiae multis feliciter annis in hac praesenti vita proficere faciat, et in futura gloriam tibi aeternam concedere dignetur]. EPISTOLA LVII. AETHELREDO EPISCOPO, NE GREGEM DESERAT. Consolatur in persecutione ac tribulatione; et ad virilem perseverantiam, ne ab ovibus fugiat, hortatur.  Acceptis litteris tuis, frater sancte! laetus de salute tua, sed tristis de tribulatione et persecutionibus, quas te pati a gente tua in illis tuis apicibus agnovi. Attamen beatos esse, Domino dicente, legimus, qui persecutionem patiuntur propter iustitiam, quoniam ipsorum est regnum coelorum. Quapropter suadeo tibi, frater venerande! ut viriliter in fide integra et devotione infatigabili, pro commissis tibi a Christo ovibus certare non cesses, ne mercenarius fugiens, et non pastor firmus ab ipso Domino et pastore omnium deputeris.  Aspice in eum, qui pro ovibus suis animam suam posuit, qui omnibus generaliter praecipiens dixit: Qui vult venire post me, abneget semetipsum, et tollat crucem suam et sequatur me. Cui gregem Christi abiturus relinquis? Nec haec dico quasi me excusando ad benefaciendum servis Dei, sed magis te adhortando, ut bona, quae incepisti facere, ad finem aeternae salutis perducas. Qui perseveraverit usque in finem, hic salvus erit. Idcirco scripsi ad Offanum regem ut te adiuvaret, et defenderet sanctam Ecclesiam secundum suam possibilitatem: quatenus tibi liceat Deo servire, et talentum tuum multiplicare in loco, ubi accepisti eum; et mercedem exspectare perpetuae beatitudinis, dicente Domino tuo: Euge serve bone et fidelis. EPISTOLA LVIII. Consolatoria ad matrem de morte filii.  Charissimae in Christo matri, fidelis in charitate filius Alcuinus diaconus salutem. Multi sunt in prosperitate amici, in adversitate rari; et eo chariores quo rariores; et cum saeculo mutantur mentes. Quidam in felicitate alterius hilarescunt, infelicitatis tempestatem refugiunt. Nam sicut lux et tenebrae variantur vices suas, ita huius vitae prosperitas et adversitas variabiles sunt. Sed forti animo toleranda sunt tristia quae accidunt , et moderata laetitia suscipienda quae hilarescunt. Ideo mater modesta et pia in filii morte non multum lugere debet: magis seipsam praeparare debet dignis meritis, ut ad illam perveniat vitam, ubi nemo timetur inimicus, nemo deseritur amicus. Habet bona mater Christum consolatorem pro filio, qui nunquam derelinquit sperantes in se. Melius gaudere in vivente, quam dolere in moriente. Cur plangimus quod immutare non possumus? Mortuus ad vitam praesentem revocari non valet; vivus ad mortuum pervenire poterit. Corpus quod tanta cura colimus, postmodum vermium esca erit. Anima itaque meritorum qualitate vel gaudebit, vel contristatur; et qualem sibi in paucis his diebus praeparabit habitationem, talem aeternis recipiet temporibus. Quapropter singulis momentis laborandum est pro requie animae, ut dum semper vivere debet, et semper beate et feliciter vivat. Habeto me, obsecro, mater dulcissima, licet indignum pro carnali filio spiritalem filium, non minore fide te diligentem, quamvis minore dignitate vigentem: nec de longinquitate vel vilitate faciei meae contristeris, dum mea tecum consolatione sancti Spiritus charitas fideliter manet; et quod in me optimum est, id est fides non ficta et charitas indeficiens, tecum semper habebis. Ignorans in huius tempestatis miseria  quae nuper nostram turbavit gentem, quo te tua fortuna ferret vel voluntas; idcirco nescivi quo te consilio roborarem, nisi ut toto corde Deo Iesu servires, et totam tuae consolationis spem in illius componeres pietatem, qui ait: Venite ad me omnes, qui laboratis et onerati estis, et ego reficiam vos. Tollite iugum meum super vos, et discite a me, quia mitis sum et humilis corde, et invenietis requiem animabus vestris. EPISTOLA LIX. AD EDILBURGAM. Revocat in memoriam doctrinas illi aliquando datas; dolet de patriae infidelitate; commendat orationibus Liudgardam nobilem feminam.  In Domino dilectissimae filiae Edilburgae salutem. Quia invida terrarum longinquitas mutuae confabulationis prohibet dulcedinem, datur nobis litterarum officio charitatis demonstrare suavitatem, ut  quod vox non valet, hoc charta loquatur; idcirco hortamenta salutis non minore debemus veneratione curare quam praesentis colloquii admonitionem. In ista saepe timor suadet consensionem; in illa fides legentis cooperatur saluti. Quae te, venerabilis filia, conscia summae divinitatis cognitione admonui, haec te tantum deprecari ut mente retineas firma, satis necessarium duximus: Nec aliquid novi litteris demandare possum quod tunc [Forte, nunc] sermone tibi ingererem. Scis ipsa quam diligenter te de corporis castitate et animae rogavi sanctitate, qualiter te de humilitatis officio, de orationum vigilantia, de eleemosynarum largitate, de confessionis puritate et fidei firmitate, et sanctae ubique charitatis observantia studiosissime instruxi, ut his gradibus ad coelestis gloriae ascenderes celsitudinem. Ecce! me modo infidelitas patriae in tantum horret, ut reverti timeam, nesciens quid de illa proficere valeam, nisi perituram plangere, et lacrymantis Ieremiae lamentationes saepius revolvere, qui quadrivario alphabeti ordine ruituram luxit Ierusalem, et huius ruinae pars aliqua tibi calidas, ut reor, pro causa dilectae  sororis excitavit lacrymas. Tamen hortanda est, ut in coenobio militet Christo, quae thalamo privata est viri: et fiat ei temporalis tristitia incitamentum laetitiae sempiternae. Tu nominis nostri fideliter cum tuis omnibus in sacrosacris orationibus vestris memor esto, obsecro. Liudgardam quoque nobilem feminam, quae tibi munusculi loco pallium direxit, habeto in dilectione ut sororem; illiusque nomen cum nominibus sororum tuarum per ecclesiasticas chartas scribere iube. Honorabilis tibi est amicitia illius et utilis. Misi dilectioni tuae ampullam et patenam ad offerendam in eis Domino Deo tuis manibus oblationem. Et dum oculis illa aspicias, dicito: Christe miserere Alcuini servuli tui. Et velim te quotidiana consuetudine usum habere offerendi Deo munus ad altare, quia apostolica auctoritas hanc constituit consuetudinem; ideo non est omittenda sed diligenter prosequenda. Vive Deo felix charissima filia, semper     Et memor Alcuini dulcis amica vale. EPISTOLA LX. AD AERDUULFUM REGEM. Hortatur regem ad solium evectum, ut et suam et populi salutem procuret. Exemplo antecessorum illum terret.  Viro illustri Aerduulfo regi Alcuinus diaconus salutem. Memor antiquae inter nos condictae amicitiae, etiam et venerandae salutationis vestrae valde congaudens, paucis litterarum apicibus vestram laudabilem personam de prosperitate regni tibi a Deo collati [Ms., conlati], et de salute animae tuae admonere curavi, et quo modo stabilis tibi traditus  honor, Deo donante, permaneat. Scis optime de quibus te divina misericordia liberavit periculis, et quam facile te, dum voluit, provexit in regnum. Esto semper memor et gratus tam maximorum in te Dei donorum, in eo maxime, ut quantum intelligere valeas, illius in toto corde facias voluntatem: et sis obediens servis Dei, qui te de mandatis eius admoneant. Scito certissime quod nullus alius tuam vitam conservare potest, nisi ille qui te de morte liberavit praesenti; nec isto protegere et custodire honore, nisi ille qui gratuita pietate istam tibi concessit dignitatem. Serva diligenter in animo tuo et regno misericordiam et iustitiam, quia Salomone dicente, ac magis Deo concedente, misericordia et iustitia firmabitur solium regni. Considera intentissime, pro quibus peccatis antecessores tui perdidissent vitam et regnum; et cautissime observa, nec talia agas, ne tale tibi eveniat iudicium. Aliorum periuria Deus damnavit; aliorum adulteria punivit; aliorum avaritiam et fraudes vindicavit; aliorum iniustitiae non placuerunt illi. Non est personarum acceptor Deus (Act. X, ), sed qui talia agunt, regnum Dei non possidebunt. Erudi te ipsum primo in omni bonitate et sobrietate; postea gentem cui praeesse videris, in omni modestia vitae et vestitus, in omni veritate fidei et iudiciorum, in observatione mandatorum Dei, et honestate morum. Sic itaque et regnum tibi firmabis, et gentem salvabis, et ab ira Dei liberabis illam, quae certis signis diu imminebat illi. Nunquam tantus nobilium et rectorum sanguis effunderetur in ea, nec sic loca sancta pagani devastarent, et tanta iniustitia et arrogantia valeret in populo, nisi perspicua Dei vindicta immineret habitatoribus terrae. Tu vero ad meliora, ut credo, servatus tempora, et ad correctionem custoditus patriae, Dei te auxiliante gratia, operare omni intentione in Dei voluntate salutem animae tuae, et prosperitatem patriae et populi tibi commissi, quatenus ex correctione subiectorum ditioni tuae tibi tuisque nepotibus praesens feliciter firmetur regnum, et futuri regni gloria aeternaliter concedatur. Haec chartula, obsecro vobiscum servetur et saepius legatur, ob memoriam salutis vestrae et dilectionis nostrae, ut Deus omnipotens in profectu sanctae suae Ecclesiae ad prosperitatem nostram multo tempore in regno florentem, et in omni bono proficientem conservare dignetur. Vive et vale Deo donante in saecula sempiterna. EPISTOLA LXI. AD OSBALDUM. Osbaldum, quem suspectum habet ob regicidium et turbas populi, hortatur, ut vitam mutet, et suae ac gentis saluti consulat.  Dilecto amico Osbaldo Alcuinus diaconus salutem. Poenitet me tui quia non obedisti mihi, qui ante biennium persuasi tibi in litteris meis laicam te demittere conversationem, et Deo servire secundum votum tuum. Ecce modo peior fama, infelicior causa turbavit vitam tuam. Revertere tamen, revertere et imple quod vovisti, et quaere causam quomodo ad Dei servitium pervenire valeas, ne pereas cum impiis, si innocens es de sanguine Domini tui; si vero nocens in consensu vel consilio, confitere peccatum tuum, et reconcilia te Deo, et fuge societatem sceleratorum. Melius est tibi amicitia Dei et sanctorum quam inique agentium. Noli addere peccatum super peccatum per vastationem patriae, per sanguinis effusionem. Cogita quantus sanguis per te, vel per propinquos tuos regum, principum et populi effusus est. Infelix generatio, per quam tanta mala evenerunt patriae. Libera te, obsecro per Deum, ne anima tua pereat in aeternum. Dum lucem habes, curre, propera, festina ad Dei misericordiam, qui paratus est poenitentes suscipere et convertentes ad se consolari, ne veniat tibi dies, qua velis et non possis. Noli erubescentiam opponere tibi dimittendi  quod cepisti: maior est erubescentia animam tuam perpetualiter perire, quam impios viros praesentialiter deserere; sed magis, si quoslibet ex illis convertere valeas ab impetrata malitia, fac diligenter, ut habeas mercedem conversionis tuae a malo, et alterius pariter. Et haec est charitas, quae cooperit multitudinem peccatorum; et haec faciens vive feliciter et valeto in pace. Deprecor ut haec chartula saepius in praesentia legatur tua, ut recorderis tui ipsius in Deo, et cognoscas quantam curam iam longe positus habeam salutis tuae. Si quid valeas suadere genti, cum qua exsul eris, de salute sua, noli negligere, ut citius Dei donante gratia pervenias ad tuam etiam salutem. EPISTOLA LXII. AD QUEMDAM ARCHIEPISCOPUM. Nuntiat sese, depositis saeculi occupationibus, praeparare ad occursum Domini.  Sanctissimo patri archiepiscopo, humilis filius Alcuinus salutem. Sciat dulcissima paternitatis vestrae dilectio quod ego filius tuus, saeculi occupationibus depositis, soli Deo vacare desidero. Ideo deprecor Almitatem vestram, ut me eximiae sanctitatis vestrae benedictio et oratio consequatur, quatenus divina clementia paucos vitae meae dies qui supersint, in suo sancto servitio ad salutem animae meae conservare dignetur. Dum omni homini necesse est vigili cura se praeparare ad occursum Domini Dei sui, quanto magis senioribus, qui sunt annis et infirmitatibus crebris confracti, suas sollicita cura lampades ornare, ut dignus donante Deo efficiatur lucentibus lampadibus occurrere coelesti sponso, ne foras stare cogatur, intrantibus aliis ad convivium superni regis, quod pietas Domini nostri Iesu Christi me Filium tuum vobiscum, sanctissime Pater, perpetua prosperitate intrare concedat. Dominus Deus venerandam sanctitatis vestrae caniciem sanctarum donis virtutum faciat, desiderantissime Pater! EPISTOLA LXIII. AD COENULVUM REGEM MERCIORUM. Ad regnum evectum hortatur ad regias virtutes.  Excellentissimo viro Coenulvo regi Merciorum humilis levita Albinus salutem. Multa mihi laetitia est de vestra bonitate, modestia et nobilitate morum, sicut regiam dignitatem decet omnino, ut quanto sublimior est honore caeteris, tanto nobilior sit omni morum perfectione, iustitiae decore, pietatis sanctitate; quia clementia regis omnium hominum, ut in antiquis legitur historiis, excellere decet consuetudines; etiam et sancta Scriptura dicente: Misericordia et veritas exaltat solium . Et in Psalmis de Deo omnipotenti dicitur; Universae viae Domini misericordia et veritas. Quantum quisque plus veritatis et misericordiae operibus fulget, tanto maiorem habet in se divinitatis imaginem. Illum semper habeas in mente, qui te egenum exaltavit, et posuit super principes populi sui. Rectorem te magis agnosce, pastorem et dispensatorem donorum Dei, quam dominum vel exactorem. Semper in mente habeas optimos nobilissimi antecessoris tui mores, modestiam in conversatione, et studium in corrigendo vitam populi Christiani. Quidquid vero ille in regno tibi a Deo dato bene disposuit, hoc tua diligentissime prosequatur devotio: si quid vero avare vel crudeliter gessit, hoc omnino tibi cavere necessarium esse agnosce. Non enim sine causa nobilissimus filius illius tam parvo tempore vixit super patrem; saepe merita patris vindicantur in filiis. Habeas consiliarios prudentes, Deum timentes, iustitiam amantes, pacem cum amicis desiderantes, fidem et sanctitatem in conversatione pia ostendentes. Gens enim Anglorum multis propter peccata fatigatur tribulationibus, quae regum bonitate, et sacerdotum Christi praedicatione, et populi religione erigenda est ad antiqui culmen honoris; quatenus benedicta patrum nostrorum progenies perpetuam mereatur possidere felicitatem, et praesentis regni stabilitatem, et contra inimicos fortitudinem, ut Ecclesia Christi crescat et proficiat, sicut a sanctis Patribus ordinata erat. Sacerdotes Christi semper, clarissime rector, honorifice habeas, quia quanto plus Christi servos, et verbi Dei praedicatores venerabiliter observas, tanto magis Christus rex verus et pius tuum honorem exaltat et confirmat, sanctis suis intercedentibus. Summa aeterni regis pietas vos longaeva prosperitate regnare concedat, et perpetui regni beatitudinem vobis tribuere dignetur, domine desiderantissime. EPISTOLA LXIV. AD SIMEONEM. Memoriam commendat traditarum sibi olim doctrinarum et novas addit.  Venerandae dignitatis et dulcissimae charitatis filio Simeoni summo sacerdoti Albinus praesentis prosperitatis et perpetuae beatitudinis in Christo salutem. Multa mihi fiducia est in fide vestra, et multa laus in bonitate vestra; et magnum desiderium, ut proficias de die in diem in charitate Christi, in conversatione religiosae vitae, et in conspectu Dei in sanctorum gloria meritorum, de quibus saepius sanctitatem tuam litteris meis admonere curavi; ut sicut Dei gratia donante, meque teneros erudiente annos ad hunc feliciter sanctissimae dignitatis perductus es gradum, ita toto cordis mei affectu opto Deum quem deprecor ut semper te in anteriora extendas cum Apostolo, donec pervenias ad sublimem perpetuae beatitudinis coronam: in tantumque praesens tuas implevi precibus aures, et absens oculos apicibus paginarum mearum, ut modo nihil novi invenire valeo, quod transactae sedulitatis meae devotioni [Ms., transacta devotione] possit superaugeri, nisi ut dicta paternae pietatis vigilanti recorderis animo, et scripta piae admonitionis saepius relegere studeas. In quibus vero si quid minus meae dilectionis stylo exaratum invenias, non meae culpa est voluntatis, sed obliviosus ignorantiae error, cui tamen fas est ignosci: atque utinam vestrae beatitudinis tam prona sit devotio ad perficiendam scriptae admonitionis seriem, quam mea gaudens est ad monendum charitas. Hoc tantum unum mihi in hac chartula admonere ratum videbatur, quatenus animi tui nobilitatem, quam in te optime sciebam, et sanctae fidei integritatem quam habere ad omnes solebas, nullis amicorum consiliis, nulla saecularium ambitione desideriorum corrumpi, vel immutari permittas. Non omnis amicus consiliarius esse poterit, dicente Scriptura: Amici tibi sint multi, consiliarius autem unus. Noli tuam bonitatem aliorum improbitate obscurari. Nolo amor tuus quem bona pietate et voluntate ex tuis vel alienis commeruisti, alterius negligentia vel malitia obruatur; sed ut proficias in sapientia, in amore, et honore coram Deo et hominibus, ut nihil tibi desit in ulla gratia, sed ubique pius appareas et amabilis Deo et omni populo. Vestrae beatitudinis auctoritatem, et bonae voluntatis affectum Deus Christus augere, exaltare et conservare dignetur in aeternum, domine fili in Christo charissime, et in omni bono desiderantissime. EPISTOLA LXV AD SIMEONEM SACERDOTEM. In prosperis et adversis suadet animi moderationem; munera mittit, suadet Romanum Ordinem doceri clerum. Melius se habere nuntiat ex infirmitate. Studium sacrae lectionis et sapientiae commendat.  Albinus Simeoni sacerdoti salutem. Gaudeo de tribulatione et prosperitate vestra, fili mi charissime, quia tribulatio corporis salus est animae; et prosperitas vitae huius gaudium est amicorum. Memento, quod omnes sancti tribulationes passi sunt in hoc mundo, quarum acerbitas non est condigna futurae beatitudinis remuneratione. Qui plus oneris portat in dorso, plus sudoris sentit in corpore. Quid est huius saeculi honor, nisi grave pondus viatoris? Liber viator felicius vadit quam sarcinarum magnitudine onustus. Tamen ad mensuram unicuique secundum suam dispensationem dat Deus, aliis sic, aliis vero sic. Sed unusquisque fideliter laboret, ut feliciter regnet cum Christo. Cuculum vernalem avem vestrae direxi sanctitati cum munusculis parvitatis meae: modo vero parvum quid vini direxi vobis et fratribus et amicis; et de stagno libras C ad opera necessaria facienda; et caucellos quatuor. Videtur condignum ut domuscula cloccarum stagno tegatur propter ornamentum et loci celebritatem. De ordinatione et dispositione Missalis Libelli nescio cur demandasti; nunquid non habes Romano more ordinatos libellos sacratorios abundanter? Habes quoque et veteris consuetudinis sufficienter Sacramentaria maiora; quid opus est nova condere, dum vetera sufficiunt? Aliquid voluissem tuam incepisse auctoritatem Romani Ordinis in clero tuo, ut exempla a te sumantur, et ecclesiastica officia venerabiliter et laudabiliter vobiscum agantur. Sed rari sunt adiutores, forte dicis; sed maior bonae intentionis labor maiori summae felicitatis remunerabitur corona: et feliciter laborat, qui sibi construit domum in regno Dei, parvis magna et parans caducis aeterna, terrenis coelestia emens; propter unius margaritae emptionem omnia dimittens, ut eam possideat quam invenit, et omnibus praetulit gazarum deliciis. De infirmitate mea vobis praefatus ales dicere potuit. Gloria Deo! aliquantum melius habemus; sed tamen corporis integritas non revenit. Ideo diligentius iubeatis orare pro nobis, quia tempus appropinquat, quo hoc hospitium deserendum est et ignota appetenda. Sed veniat, veniat vestra post nos oratio et eleemosynarum munera gratissima, nobisque nimium necessaria. Ostendatur fides in filio, ut gaudeat Pater in filio sapienti et fideli. Non moritur qui in filio vivit prudenti. Sacrae lectionis studia omnimodis renovate vobiscum, ne pereat labor noster in librorum collectione. Non sit tibi durum pondera auri dare pro acquisitione sapientiae, cui secundum Salomonem nulla comparari in hoc saeculo poterunt . Et quid stulto, iterum ait, divitiae, si sapientiam emere non poterit (Prov. XVII, )? Quae habitationem in eius corde habebit gratam, qui eam diligere probatur. Multitudo sapientum sanitas est orbis et laus civitatis, in cuius arce habitat. Haec tuo pectore, Domino Iesu donante te, habitationem habeat, charissime fili, semper in aeternum. EPISTOLA LXVI. AD ARNONEM. Gaudet de nuntio adventus illius; multa nosse ab illo desiderat; et de sua commoratione illum instruit.  Dilectissimo patri Aquilae Transalpino Albinus magister salutem. Gaudeo quod vel aliquam famam de vestro adventu audivi, multum cupiens vestrae beatitudinis faciem videre et optatam audire loquelam, simul et de prosperitate domni apostolici agnoscere, et quid in illis partibus gestum sit, et quomodo legatio vestra vobis evenisset, et si Sancti Pauli causa ad profectum fieri possit. Haec omnia per velocem nuntium mihi demandare curam, obsecro, habeas. Secundum quod iter meum dispositum habeo, volente Deo, die sabbati proximo, id est, Nonas Augustas, ad monasterium sancti Amandi habemus dispositum venire, et ibi die Dominica stare, et tunc ad Baralla [Pez. Barallam] villam nostram quatuor aut quinque dies remanere, non longe a Sancto Amando, sed quasi quinto decimo milliario; et sic ad Causiaco pervenire, et ibi hebdomada stare; et sic ad Sanctum Lupum. Inter haec loca, Deo propitio, habes me totum Augustum, et aliquam partem Septembrii mensis, si ullatenus possis impetrare, ut fiat nostrum colloquium. Interim, dum in proximo erimus, remanda mihi et quantos dies debeam te exspectare, quia non habeo in istis partibus aliquid ubi exspectare possum, propter inopiam rerum; quia quidquid fuit ibi, anno praeterito omnia amici nostri consumpserunt, bene facientes, et familiariter utentes rebus nostris. Et quam citius possint litterae vestrae ad nos venire, festinanter legatus currat ut nos in proximo reperiat. Si rex vos iubeat in palatio stare, non contradicit tibi Liutgardis et infantes ut ad nos venias, quia illae iturae sunt ad Niviella, uti ibi missam agant. Veni, veni festinanter, si Deo placeat et sancto Martino et sancto Amando, ut nos videamus. Nullatenus voluissem longius ire, antequam tuae beatitudinis  faciem viderem. Manda vero per nostras curtes; quidquid ibi erit, omnia tibi parata erunt. Multum gaudeo de vestro colloquio; quia nescio quando erit, si nunc non erit. Feliciter lege, et prospere veni, Pater optime et amice fidelissime, et in Christo charissime. EPISTOLA LXVII. AD *** Significat quibus locis commoretur, nova scire cupit, mittit quaedam munuscula.  Charissimo Filio in verae charitatis dulcedine salutem. Exspectavi dilectionis vestrae litteras, vel legatum. Sed tertio Gysla soror domni regis direxit ad me missos, ut venirem propter aliquas necessitates ad illam. Sed nunc, volente Deo, iturus ero ad eam visitare, et inde ad sanctum Lupum, et ibi maxime spero me manere Septembrium mensem totum. Si quid inde de vestro itinere, vel de domni reversione, vel de exercitus sui profectu audias, ne tarderis mihi remandare, et sic Octobrio mense ad Ferrarias sanctum Petrum visitare, et ibi usque ad medium illum mensem spero me esse. Ideo haec vobis scripsi, ut sciatis de itinere nostro, ubi nos beatitudinis vestrae missus invenire possit. Sed et de fratre nostro et amico, quem tecum iterum dimisi, remanda mihi. Sollicitus sum valde de domno rege et populo Christiano propter auras durissimas, et terram illam pessimam, et homines invidos, si Deus propitietur illis et sanctae suae Ecclesiae defensori. Multo tempore illum conservet cum suis fidelibus. Direxi vobis unam tapetam et unum sagellum tenuem, obsecrans ne despicias munusculi parvitatem. Haec sunt duo minuta quae vidua obtulit in gazophylacio templi, quam Dominus Iesus laudavit, quia plena charitate offerebat . Vivite vos Deo placentes in omni opere bono. et pro nobis orantes valete in perpetuum. EPISTOLA LVIII. AD ARNONEM. Litteras illius se accepisse significat, et de silentio multarum rerum conqueritur.  Dilectissimo filio Aquilae piam et pacificam in Christo salutem. Audita prosperitate vestra per litteras quas nobis direxistis [et venerunt nobis Idibus Septemb. Sed mirum quod nihil de Candido meo demandare voluisti. Misi tibi iam pridem litteras meas per clericum vestrum, cuius nomen non recolo, ut puto, septimas Idus Augusti, et nescio si te invenerunt, et sollicitus fui in his litteris audire aliquid, unde eas dirigeres, vel qua die, vel de quo loco, vel quomodo dispositum habuisses facere secundum Dei voluntatem; et quando te sperarem in has venire partes. Ego itaque sub festinatione vado ad sanctum Martinum; ibi, volente Deo et domno rege annuente, hiemare disponens]. Et utinam! veniat volando Aquila mea orare apud sanctum Martinum, ut ibi amplectar alas illius suavissimas, et teneam, quem diligit anima mea, nec dimittam eum, donec inducam illum in domum matris meae (Cant. III, ), et osculetur me osculo oris sui, et gaudeamus ordinata charitate invicem [Forte dixissem tibi aliquid, si praesentem te haberem: cur noluisses mihi innotescere, quomodo accepisset vos domnus apostolicus, et quid tibi placuisset in illis partibus: vel quomodo Paulinus Pater meus egisset vobiscum, et quo se divertisset? Curioso animo meo satisfacere non voluisti. Ideo pauciores tibi litteras modo scribere volui, non tamen pauca charitate, quas scripsi, scripsi. Hanc alteram chartam redde obsecro, Candido meo, si vivat, si vobiscum sit. Nescio cur et ille tacuit, dum tu mihi scripsisti, nisi forte Albinus recessit ex ore illius, cuius dilectio nunquam recedit ex corde meo.] Semper in aeternum valeas et vigeas et floreas, fili charissime EPISTOLA LXIX. AD ARNONEM EPISCOPUM SALISBURGENSEM. Commendat illi quemdam filium; de reversione regis; de sancti Pauli causa et aliis informari cupit: suspirat ad Dei visionem, et ad superna desideranda hortatur.  Venerabili Patri et amabili fratri et desiderabili filio in totius charitatis iucunditate salutem. [Satis mihi placet concordia inter filium meum et fratrem tuum, quem vocatus visitare venisti. Et bene fecisti me hortando ad charitatem eius reverti, unde nunquam aversus fui; licet dubitationem aliquam agnovissem de mea fide in tuis suavissimis apicibus. Quod vero dixit, ut habuissem eum in domo ad erudiendum, nullatenus a quoquam ante audivi. Tamen] scias, quod in camera humilitatis superbiae non placet habitare, quia quod illa aedificat hoc ista destruit. Ecce ego, quantum in me est, apertas habeo manus amplectari venientem, non respuere precantem. Hoc apud omnes servare praefinivi, ut nullum abiicerem, sed, quemcunque potuissem, attraherem. [Quanto magis de tam probato viro et tam laudabili persona et tantis mihi bonis ex multo tempore coniuncto, credere dissidium [Ms., descidium] non debuit sancta et venerabilis prudentia vestra. Quod vero de filio meo, fratre et nepote tuo, durius scripsisti, videat charitas et pietas tua ne inanis fiat labor noster, et ne perdatur anima pro qua Christus mori non dubitavit. Ecce eum remisi tuae dilectioni, ut facias de illo sicut videatur prudentiae vestrae; in tua enim potestate est vel ille, vel beneficia quae habet. Fac secundum quod ex illius intelligas, ante oculos tuos, meritis, non secundum verba invidorum. Nihil enim mecum potest in tristitiae spiritu proficere. Unum e duobus mihi videtur consilium: aut ex nostra gratia eum domno regi commendes; vel tecum habeas; donec agnoscas ex illius conversatione, quid de eo utile sit, donec iterum nostra, volente Deo, collocutio fiat. Aliquid tamen ut habeat consolationis, forte melius est, secundum humilitatis et obedientiae promissionem, ne continua absorbeatur tristitia . Et si Witto veniat ad vos, apud eum discere potest. Et si, Deo volente, veniat, vide diligenter: ne inanis fiat habitatio illius vobiscum, ut quantum me tristificat absentia illius, tantum vos laetificet praesentia, et defectus meus vester sit profectus. Et si aliquantum temporis vis eum in monasterio sancti Hrodberti demorari necesse ei esset, propter adiutorium hominum linguaeque notitiam, Aedilbertum habere secum, ut nostris eruditionibus assuetus, et illorum moribus educatus, medius fiat in ambarum partium profectu. Tamen, ut vobis videtur, fiat, et citius me scire faciatis quid vobis placeat. Et de domni regis reversione vestroque itinere vel habitatione, et de domno apostolico, et sancti Pauli causa, et caeteris rebus quae nobis sunt necessaria  vel iucunda audire. Hoc scias certissime quod in Toronicis partibus pene nihil remansit vini, frugumque abundantia vix ad medietatem alterius anni. Ideo vadam, volente Deo, visitare fratres, et ordinare res illorum, reversus in his iterum morare partibus. Si domno regi placuisset, ut tibi licuisset apud sanctum Amandum hiemare, forte] aliquantum temporis, Christo miserante, nobis opportunum esset simul habitare, ut frangeretur propheticus panis inter nos, de quo dictum est: Frange esurienti panem tuum. Licuisset nobis assidue una voce et una fide cantare: Panem nostrum quotidianum da nobis hodie. ex eo vesci, qui ait: Ego sum panis vivus, qui de coelo descendi, si quis manducaverit ex hoc pane, vivet in aeternum. O! quam iucunda est charitas, et quam dulcis praesentia illius, et quam felix vita, ubi nunquam deerit quod semper amatur! quae nunc in absentem ardet, tunc in praesente laetatur. Licet ubique Deus praesens sit, tamen aliter in imagine per speculum cernitur, aliter in praesentia per speciem videtur: de qua ipsa Veritas ait: Beati mundo corde, quoniam ipsi Deum videbunt. Mundetur modo cor in hac peregrinatione, ut in patria illius beatissimae visionis frui liceat. Utamur hoc mundo perituro in charitate non peritura, ut fruamur Deo in gloria permanente. O Domine! fac nos diligere te, et odisse eum de quo dixisti: Mundus me odit (Ioan. XV, ). Ut per te donum Spiritus Paracleti accipiamus, quem mundus non potest accipere, quia non videt eum, nec scit eum. Noli nos secundum tuae veritatis promissionem orphanos relinquere, sed mitte in nos spiritum veritatis, qui nobiscum maneat in aeternum. O Rex gloriae et Domine virtutum, bellator noster et pax nostra, qui dixisti: Confidite, ego vici mundum. Vince et in nobis servis tuis. quia sine te nihil facere possumus . Da cum fiducia servis tuis loqui verbum tuum, et loquentibus exemplis ostendere, quod ore praedicent. Da velle et perficere; da ut misericordia tua praeveniat, et misericordia tua subsequatur nos: praeveniat ad incipiendum, subsequatur ad perficiendum . Quid plura habemus dicere, nisi ut fiat voluntas tua, qui vis omnes homines salvos fieri? Tua voluntas salus est nostra, gloria nostra et beatitudo nostra. Per quemdam mentis excessum, o frater venerande, haec locutus sum, non tam ordinate quam epistolaris postulat angustia, sed tam affective quam intima cordis compunctio exegit. Tu tamen, dulcissime Pater et familiaris meus, patienter sustine cordis mei lacrymas, et tecum reconde quod mecum audisti. Quis scit, nisi ille qui omnia scit, si cras mihi liceat scribere tibi, aut post cras dulces tecum collationes dicere vel audire? Hodie mihi dedit spatium pietas illa, quae omnia mihi contulit bona quae habeo. Quapropter tacere non debui quia nescio quid ventura pariat dies. Tu vero, unanimis frater, aeternos dies semper habeto in mente, et per patientiam curre iter quod tibi Christus ostendit; quia qui sequitur illum, non ambulat in tenebris, sed habebit lumen vitae. Ille tibi sit cibus et potus, charitas et gloria. Non subvertat cor tuum ambitio saeculi, adulantium officia, species vanitatis, timor potentium, minae crudelium; sed aedifica domum tuam supra firmam petram (Matth. VII, , ), unde te nullae tempestates evellere valeant. Sed sta intrepidus linguas detrahentium contemnens, et ora laudantium non curans; et quoscunque poteris, gratia auxiliante tecum in hunc statum vitae rape precibus, monitis, castigationibus, exemplis, ut cum multiplici laboris fructu multiplici dignus mercede appareas in conspectu Domini Dei tui, mihique tuae salutis consocio assiduis sanctitatis tuae precibus subvenire memento: quatenus Salvator omnium me multis peccatorum vulneribus confossum, larga suae pietatis clementia salvare dignetur et constituere, licet extremum, in sorte aeternae beatitudinis tecum, charissime Pater, frater et fili. EPISTOLA LXX. AD SPERATUM EPISCOPUM. Illum a vanitatibus huius vitae dehortatur; inculcat vero officia episcopis convenientia.  Sanctissimo fratri et filio charissimo Sperato episcopo, humilis Pater Albinus salutem. Valde me vestrae charitatis amor quotidie reficit, et fidelitatis mentem meam certitudo abundanter laetificat, ita ut in primos parvitatis meae amicos, vestrae bonitatis nomen et suavitatis facies menti meae radicitus infixum permaneat. Et ob hoc, quantum charitatis recordatio laetificat, tantum absentiae lacrymosa longinquitas moestificat. Sed patienter ferendum est quod necessario tolerandum esse dignoscitur. Et currens chartula ostendat in litteris quod lingua resonare non valet in auribus, quatenus oculorum officio illud agnoscat quod olim aurium ministerio cordis secretum cognovit. Vestra vero veneranda sanctitas varios saeculi eventus saepius consideret, et quis casus nobis remaneat, non obliviosa mente retineatur: totiusque humani generis exempla nos doceant, quam periculosa dies, quam metuendum iudicium incerto tempore nobis immineat. Praeparemus nos in occursum magni Regis, ut pium inveniamus quem nullus effugere valeat. Quid vero muneris in manibus feramus, quotidie cogitandum est, dicente Scriptura: Non appareas vacuus in conspectu Domini Dei tui. Nulla ibi metallorum species, nullus gemmarum fulgor, nulla vestium vanitas nullus saeculi luxus, ipso aequissimo Iudice, acceptabilis erit. Nisi sola eleemosynarum largitio, et meritorum multiplicatio bonorum proderit. Quidquid hic geritur, illic diiudicatur. Et omnis bonitas praemio coronabitur perpetuo, omnisque iniquitas aeternis damnabitur tormentis. Haec animis inhaereant nostris, hoc prudens praevideat cautela. Ne illa die inops bonorum meritorum lugeat anima; sed ut de simplici gaudeat bonitatis fructu, maxima cura cogitandum est. Hoc vestra meam fraterna sollicitudo segnitiem, sanctarum litterarum serie, saepius admoneat. Nam meae exhortationis verba verae dilectionis stylo sunt exarata. Quotidie operemur bonum, dum tempus habemus (Gal. VI, ); ne nos tenebrae comprehendant (Ioan. XII, ), nec imparatos illa metuenda dies inveniat. Tu vero pastorali pietate ac sacerdotali auctoritate, non solum meam suscitare litteris socordiam studeas, sed etiam omnibus te audientibus pia paternitate, ut vigilent, praedicare non cesses. Si lingua sacerdotalis clavis est coelestis regni, decet ut guttur illius tuba sit aeterni Regis, dicente propheta: Clama, ne cesses; exalta sicut tuba vocem tuam. Quis se parat  ad bellum, si praeco in castris non clamat? Quis hostibus succinctus in armis obsistit introitum, si speculator in celso turris fastigio dormit? Quis gregem a luporum rabie defendit, si pastor in silvestribus luxuriae dumis latitat? Quis florentis ruris pascua gregi demonstrat, si ductor vagabundis per foveas vestigiis errat? Lege saepius, obsecro, beati Gregorii praedicatoris nostri libellum de pastorali cura, ut in eo periculum sacerdotalis officii agnoscas, et bene operantis servi mercedem non obliviscaris. Iste liber tuis saepius inhaereat manibus; illius sensus tuae firmiter infigantur memoriae, ut scias qualiter quisque ad sacerdotalem honorem accedere, et accedens quanta consideratione seipsum circumspicere debeat; et quibus exemplis vivere necesse sit; et quanta intentione praedicare iubeatur; et quid cui personae conveniat, maxima discretione descripsit. Scis optime, quanta intentione rex ille clarissimus filium suum praeparavit, ut arbitrabatur, regno haeredem: sed, ut rerum eventus demonstrabat, exemit. Inde poteris saecularem intelligere sapientiam, et quam verum est, ut Psalmista canit: Nisi Dominus aedificaverit  domum, in vanum vigilant qui custodiunt eam (Psal. CXXVI, ). Homo cogitat, Deus iudicat. Incerta est humanae prudentiae saecularibus providentia rebus. Hoc solum de futuris considerantem non fallat, quod charitas in praeceptis Dei huius vitae temporibus peragit. Sit tibi larga manus in eleemosynis; sit studiosa lingua in praedicatione; sit sobria vita in conversatione; sit sacerdotalis auctoritas in castigandis reprobis; sit benigna sollicitudo in refovendis humilibus. Sit tibi clara in veritatis assertione fiducia, nulli parcens personae, quo minus aequitatis proferas iudicium. Sit tibi venerabilis quotidianus usus in ecclesiasticis officiis, ut omnia honorifice fiant quae tua dignitas in Dei cultu debeat observare. Quia melius est, sacerdotem Christi in ecclesiastico ministerio laudari, quam in conviviorum apparatu (Prov. XXIII, ). Quae laus est tantum accumulare mensam tuam, ut vix portari possit, et Christus ante ostium esuriat? qui dicturus erit in die terribili: Quandiu uni ex minimis meis fecistis, mihi fecistis (Matth. XXV, ). Omnino habeas in comitatu tuo prudentem dispensatorem, qui pauperum curam sollicita pietate provideat. Melius est pauperes edere de mensa tua, quam histriones vel luxuriosos quoslibet. Ebrietatem sectantes, beato Hieronymo dicente, quasi inferni foveam devita. Duo mala sunt. Primum: contra praeceptum Dei agere, qui ait: Cavete vos ab omni ebrietate et crapula. Secundum: inde laudem quaerere, unde poenitentiam agere debuit. Beatus homo qui non respicit in vanitates et ad insanias falsas. Insania est vestimentorum pompa, et assidua ebrietatis luxuria, propheta dicente: Vae vobis qui potentes estis ad bibendum vinum, et viri fortes ad miscendam ebrietatem (Isai. V, ). Qui his delectatur, ut Salomon ait, non erit sapiens . In te enim exemplum sit totius sobrietatis et continentiae. Verba Dei legantur in sacerdotali convivio. Ibi decet lectorem audire, non citharistam. Angusta est domus; utrosque tenere non poterit. Non vult rex coelestis cum paganis et perditis nominetenus regibus communionem habere, quia Rex ille aeternus regnat in coelis, ille paganus perditus plangit in inferno: voces legentium audire in domibus tuis, non ridentium turbam in plateis. Clericorum tales habeas socios, ex quorum conversatione tua laudetur auctoritas. Filius sapiens gloria est patris, et contra filius stultus ignominia est matris . Quomodo, dicente Apostolo (I Tim. III, ), curam Ecclesiae poterit habere, qui suam domum nescit regere? Ovicula quae de mensa comedit pastoris, vagabundis errat gressibus. Quomodo cautam habet conversationem, quae libero pede per campi latitudinem discurrit? Et ex doctrina discipulorum augetur sapientia doctoris: qui studiose docet quod novit, saepe agnovit, divina donante gratia, quod ignorat. Maledictus qui abscondit frumenta in populis , et beatus qui seminat super omnes agros. Mane semina semen tuum, et vespere non cesset  manus tua. Quia nescis quid melius oriatur, etsi utrumque hoc optimum est. Nullus erit in hoc saeculo sempiternus; ideo contendat quisque, ut ibi bene vivat ubi sempiternus erit. Noli, obsecro, charitatis hortamenta spernere. Scio [Edit., scito] te haec omnia melius nosse et perfectius operari. Sed magni amoris affectus me optima tibi suadere cogit. Aequum est ut quod charitas libenter impendit, humilitas gratanter accipiat. Summa Dei pietas multis feliciter annis    Conservet charos, teque tuosque simul Sis memor Albini, memoret te Christus in aevum,    Iam tibi perpetuum sit sine fine decus. EPISTOLA LXXI. AD SPERATUM EPISCOPUM. Exoptat illius amicitiam continuam et hortatur ad vitam episcopo dignam.  Dilectissimo Patri Sperato episcopo fidelis amicus Alcuinus salutem. Sempiterna me cogit charitas saepius vestrae dilectioni litterulas dirigere, licet minus videaris nobis vicem rependere tuis litteris; tamen ego non cesso tibi prosperitatem optare, et per chartas tuae innotescere sanctitati quod nullatenus mens mea tui habeat oblivionem, sed omnimodis firma radice tui nominis obtineat memoriam. Recordor dulcedinem vestram et germanitatem quam habuimus inter nos praesentia corporali, quae etiam spiritaliter observari debet, nec ulla terrarum longinquitate deleri, quatenus amicitia olim condicta perpetualiter conservetur. Tu vero, sanctissime Pater, considera diligenter locum nominis tui, ubi maneas, ubi statuta sit dignitas tua, et quod diceris ab omnibus, hoc opere impleas. Fiducialiter praedica omni personae, opportune, importune, idem volenti et nolenti. In moribus tuis fulgeant exempla sanctitatis, et in verbis veritatis praedicatio nitescat, quia haec duo maxime conveniunt episcopo, ut bonis vivat moribus et praedicationis verba non taceat, sicut ipsa Veritas ait: Sint lumbi vestri praecincti et lucernae ardentes in manibus vestris (Luc. XII). In lumbis morum castitas et in lucerna lumen verbi Dei demonstratur. Habeas irreprehensibiles socios, ut ex illis alieni discant vitae religionem; et aedificentur quicunque veniant ad te, sive ex te ipso, sive ex illis. Lectionis vero studium nullatenus dimitte, sed habeas tales iuvenes apud te, qui semper discant, et magis gaudeant discere quam inebriari; Deo servire et non saeculi sectari pompas. Talem te para, qualem te cupias stare ante tribunal Christi; meique semper memor esto in orationibus tuis, quatenus divina clementia dies meos ad finem deducat perfectum, et ut tu habeas mercedem bonam ex me, et ego remissionem peccatorum per te. Fides vero et dilectio sancta nunquam frigescat in animis nostris, sed semper magis magisque augeatur, Christo Deo miserante, qui nobis propitius sit in aeternum. Opto te valere, et in Christi charitate proficere, dulcissime Pater! EPISTOLA LXXII. AD SIMEONEM SACERDOTEM. Hortatur ad officium episcopale solerter obeundum periculosis in Britannia temporibus.  Charissimo filio Simeoni sacerdoti Albinus Pater salutem. Si gaudendum est de ascensu, timendum est de lapsu, quia de altiori loco periculosior est lapsus. Ideo secundum nomen tuum esto superspeculator non solum gregis tibi commissi, sed etiam tui ipsius, ut in paucis diebus laboris plurimam merearis habere mercedem beatitudinis. Tempora periculosa sunt in Britannia; et mors regum miseriae signum est; et discordia captivitatis origo; et festinant vera esse quae saepius audisti a nostro praedici magistro. Noli cupidus esse de auro et argento, sed de animarum lucro. Me vero in orationibus et eleemosynis memora quotidie, et te in observatione mandatorum Dei semper; et si tempestas undique immineat, guberna viriliter navem Christi, ut quandoque cum tuis nautis in portum pervenias prosperitatis. Nunquam a sancta praedicatione lingua sileat, nunquam a bono opere manus torpescat; et quocunque vadas, liber sancti Gregorii Pastoralis tecum pergat. Saepius illum legas et relegas, quatenus teipsum et tuum opus cognoscas in illo, ut qualiter vivere vel docere debeas, ante oculos habeas: speculum est enim pontificalis vitae et medicina contra singula diabolicae fraudis vulnera. Non mollescat animus tuus in adulatione principum, nec torpescat in correctione subiectorum. Non te decipiant saeculi blanditiae; non exaltent honores transeuntes; non subvertant favores populi. Esto columna firmissima in domo Dei, non arundo vento agitata. Esto lucerna super candelabrum posita, non sub modio abscondita . Esto omnibus via salutis, non vena perditionis, ut per te plurimi corrigantur, salventur, et ad vitam tecum perveniant sempiternam. Vive, vale feliciter et nostri memor proficias semper in opere Dei. EPISTOLA LXXIII. AD CALVINUM PRESBYTERUM. Hortatur ad contemptum divitiarum et honorum saeculi - Simeonem summum sacerdotem saepius admoneri cupit: sibi ab adulationibus cavere, curae animarum solerter intendere, et Christianae virtutis exercitia suadet.  Dilectissimo filio Calvino presbytero Albinus devotus in charitate Pater salutem. Quamvis corporali specie amici disiungantur, tamen charitatis officio semper praesentes esse queunt. Nec terrarum longinquitate separantur, qui dilectionis dulcedine iunguntur. Haec est quae nunquam praeterit, si in veritate fideliter habetur. Proh dolor! sed rare inveniuntur, quorum integra fides veram foras ostendat charitatem, quae plurimos habet impugnatores, sed maxime saeculi divitias, quae fallaci specie infestant corda quaerentium illas; ut vix antiquae dilectionis quaelibet scintilla eluceat inter caliginosas terrenorum desideriorum umbras. Hanc vero pestiferam saeculi cupiditatem a tuo animo, charissime fili, miserante Deo, adiuvante gratia procul expelle; quatenus tranquilla pace in spe suavitatis, et in fide veritatis, et charitatis perfectione Deo Christo servire valeas, habens saeculum tanquam non habeas. Si vero sentias in animo tuo tibi impedimento esse pacificae servitutis, qua Domino Deo deservire debeas, saecularis possessio, melius est praecidere funem iniquitatis illius, quam vana spe lamenta in longum protrahere tempus, nesciens quid ventura dies pariat. Sunt enim homines qui spe ruunt, longam sibi promittentes vitam; et subito rapiuntur de hac luce, et quod cogitaverunt, non perfecerunt. Tibi vero a Deo data prudentia praevideat, quo tuus te ferat animus; et noli tardare in eo quod tibi optimum eligas. Tu vero scias quo desiderio, qua quiete, saeculi possideas honores. Si tibi nihil impedimenti generant pristinae religiones quas habuisti, et semper habere opto in Christi servitio. Nil tibi deesse aestimo in cella sancti Stephani honestae conversationis, quo ut tibi necesse [F. suppl. non] sit foras per varias terrarum species vagari, et audire aliorum infidelitates, et contra peccata irasci aliena, et mentis tuae dulcissimam perdere quietem. Tamen, ut dixi, sapientia tua consideret quem habeas profectum in habendo res alienas, si sufficiant tibi ad elemosynarum in miseros largitionem; si scholam legentium habere possis, si pauperes vestire, si peregrinos recipere, si quiete vivere, si pacem cum eis qui foris sunt habere valeas. Plurimi sunt impugnatores Ecclesiae Christi, qui quotidie aliquid vel prece, vel violentia rapere gestiunt; et non sunt, nisi verbotenus, amici, factis vero inimici. Horum perversitas multum inquietare solet custodes Ecclesiarum Christi, sicut in charissimo filio meo Simeone summo sacerdote intelligere potes, easdem ab impiis patiente molestias, quas antecessores illius ab inimicis Christi perpessi sunt. Quorum contrarietas debito fine, secundum iudicium  iusti Dei perit, sicut et his qui modo adversantur praedicationi praedicti filii nostri et servorum Dei, quia post vos sunt, certa remanet perditio. Tu tamen illius bonam voluntatem precibus adiuvare, exhortationibus admonere, ut viriliter agat, nullatenus desiste: quia in salute illius prosperitas vestra consistit, et in profectu voluntatis bonae nobis omnibus merces apud Deum reputabitur. Quia ego, licet indignus Pater, nutrivi, educavi, et ad perfectum perduxi virum quem vos elegistis in pontificatus honorem. Saepius admone illum de precationis verbi Dei instantia et patientiae bono, quae valde necessaria est illi habitanti inter lupos et serpentes. Memor sit dicentis Christi: Confidite, ego vici mundum. Item mente saepissime consideret quid ipsa Veritas discipulis suis praecepisset, dum eos ad praedicationis direxit officium: Ecce ego mitto vos sicut oves in medio luporum. Estote ergo prudentes sicut serpentes, et simplices sicut columbae. Cavete ab hominibus (Matth. X, , ). Admone illum diligentius, ne sit saeculi amator, ne adulatoribus consentiens, ne propter propinquorum turbam suum cupiditatibus terrarum vel divitiarum involvat animum, sed divino rigore regiam viam in omnibus ubique teneat. Melior est Christus propinquus et amicus, quam totius saeculi numerosa propinquitas vel amicitia. Vide quid charitas facit. Dum te admonere familiari stylo exorsus sum, repente me charitatis flamma transtulit ad illum. Sed ignosce mihi, quod haec pauca de illius profectu tibi destinatis inserui litterulis: optans te et in hac paternae fidei felicitate proficere coram Deo, ut sis in omnibus illius veritatis assertor, non falsitatis adulator. Bene quidam adulatorem definivit dicens: Adulator est blandus inimicus: et verum ait; plurimi namque sunt adulatores divitum, et pauci admonitores. Et melior est unus suasor veritatis quam mille adulatores falsitatis. Quaproter hoc vitium omnimodis tibi caveas, charissime fili, et semper sermo tuus veritate vigeat. Licet veritas rugosam habeat frontem, tamen solidum habere solet consilium. Si pro omni otioso verbo reddituri erimus rationem, quanto magis pro noxio vel fallaci? Os quod mentitur occidit animam. Pro veritatis officio sermo est homini datus, non falsitatis iniquitate. Nunquam adulator verus est amicus, sed blandus, ut dicitur, inimicus. Gladium melle litum porriges amico. Melius est cauterio sanare vulnus, quam blandimentis nutrire, ut peior fiat. Consideret sagacitas tua tempus, locum et personam; quo tempore, quo loco, cui personae quid dicendum sit. Quae optime in libro beati Gregorii, qui Pastoralis dicitur, legi et discerni possunt. Nunquam sacra lectio temporibus opportunis de manibus recedat tuis. Vices suas habeant lectio et oratio. Et non nox, neque dies protrahatur in conviviis vel ebrietatibus, aut confabulationibus non necessariis. Inter pocula sonus et sermo aedificationis audiatur coram admonentibus vel palam omnibus, vel cuilibet considenti. Puerilis aetas tuis sermonibus a flamma servetur vitiorum, quatenus aetas illorum tibi proficiat in mercedem perpetuae remunerationis. Non tibi sit vilis anima, pro qua Dominus omnium mori dignatus est. Ne dicas in animo, quid ad me pertinet, sive bene, sive male faciat? Ubi est charitas, si errantem corrigere non curas? Memento Apostolum dicentem: Quis scandalizatur, et ego non uror? Alterius peccatum, suum fecit dolorem. Quid habes Redemptori tuo et Iudici omnium in die magno ostendere, si animas non habes, tuo labore redemptas a diaboli servitute, ostendendas? Quantas in hoc exsilio tuis doctrinis ab iniquitate revocas, et in viam veritatis reducis, procul dubio tantas recipies mercedes in die illa. Ideo non cesset charitas operandi bona omnibus: non cesset lingua loquendi de bonis ad omnes, hos precibus persuadens, illos severitate castigans, secundum modum uniuscuiusque aetatis vel personae. Esto lucerna in domo Dei, et per te plurimi illuminentur, et a tenebris vitiorum in viam perpetuae lucis revocentur. Non deerit tibi gratia adiuvantis Dei, si inerit voluntas admonitionis sanctae. Scribe Evangelium  in corde tuo, et in memoria maneant miracula, vel verba Domini nostri Iesu Christi. et saepius psalmorum vice canito Evangelium, maxime secundum Ioannem, ubi altiora leguntur inesse mysteria: in quo ego de Patrum libellis laboro Expositionem brevi sermone peragere: opus necessarium, vobisque iucundum, si donante Deo perficiatur, et ad vos pervenire poterit. Tu vero pacem cum omnibus habeas, bellum cum vitiis, concordiam cum fratribus, moresque iucundos cum eis qui sanctorum moribus consociantur et vivunt: patienterque tuas suffer iniurias; vel magis dimitte, ut dimittatur tibi. Esto in cibo modestus, in poculo parcus, in loquendo sobrius, in vigiliis devotus, ad omne opus Dei promptus, pius ad pauperes et infirmos, consolator moerentium, adiutor laborantium, compatiens miseriis omnium, largus in eleemosynis secundum vires habendi, memorans evangelicae viduae duo minuta, prophetamque dicentem: Frange esurienti panem tuum (Isai. LVIII, ). Cave te, praevidens discretionem eleemosynae in utroque, et danti et accipienti, solatium esse. Ubique discretio optime valet, quae inter monachos mater virtutum esse dicitur, Salomone attestante: Palpebrae tuae praecedant gressus tuos, id est, discretio actus tuos. Cui sententiae et Apostolus consonat, ubi ait: Omnia vestra honeste cum ordine fiant . Et comicus quidam ait: Ne quid nimis. In omni re temperantia servanda est, quae est via regia totius vitae nostrae, nec ad dexteram, nec ad sinistram declinans, sed caute et sapienter incedens, quasi providus viator ad supernae civitatis arcem properans, ambulans de virtute in virtutem, donec videatur Deus deorum in Sion (Psal. LXXXIII, ); id est, in specula aeternae beatitudinis, quae est omnium sanctorum merces et retributio laboris sui. Ibi beati mundo corde, quia Deum videbunt (Matth. V, ). Ibi beati qui persecutionem patiuntur, quoniam ipsorum est regnum coelorum. Ibi beati qui habitant in domo Domini, quia in saeculum saeculi laudabunt eum. Hanc habeto chartulam, dilectissime fili, sociam tibi, vice paternae charitatis tibi loquentem in corde, te admonentem non solum de salute tua, verum etiam de multorum profectu et prosperitate, meque ipsum tuo pectore quotidie commendantem, ut vera nos charitas florere faciat in praeceptis Christi Dei, cui laus et gloria in saecula sempiterna.  EPISTOLA LXXIV AD GENTEM ET POPULUM CANTUARIORUM. Illorum fidem ac nobilitatem laudibus extollit; sacerdotes ac nobiles adhortatur: calamitates deplorat; et ut archiepiscopum Aedilhardum a fuga reducere conentur, suadet.  Nobilissimae genti et populo laudabili, et regno imperiali Cantuariorum humilis levita Alcuinus salutem. Vestri decoris et vestrae salutis valde cupidus has paucas litterulas, ob nimiam vestrae prosperitatis dilectionem, in commune vobis dirigere curavi. Vos vero principium salutis Anglorum, initium prosperitatis, portus intrantium, triumphi laus, sapientiae origo, et a vobis imperii potestas prima processit, et fidei catholicae origo exorta est. Apud vos clarissima lumina Britanniae requiescunt, per quos lux veritatis per totam Britanniam emicuit. In vobis utrumque, et philosophicae disciplinae decus emicuit, et sacrae religionis claritas effulsit. In vobis vero fuerunt simul et religiosi doctores ecclesiasticae fidei, et sapientissimi principes regalis dignitatis, et viri fortissimi in bello, et iustissimi in iudiciis; morum nobilitate conspicui, consiliis providi, pietate laudabiles, facie honorabiles, vultu venerabiles, et omni dignitate clarissimi. Haec vos, viri sapientissimi, in quibus modo Cantiae decus consistit, diligenter considerate, et longas successiones nobilissimorum parentum vestrorum imitare studeamini. Primo omnium, qui in Ecclesia Christi Deo deserviunt , discant diligenter quomodo Deo placeant, quomodo fidem catholicam, quam primum doctores nostri in eis fundaverunt, obtinere firmiter et praedicare valeant; quia ignorantia Scripturarum ignorantia Dei est: et si caecus caecum ducit, cadunt ambo in foveam; et econtra multitudo sapientium salus est populi . Adducite vobis doctores et magistros sanctae Scripturae, ne sit inopia apud vos verbi Dei; aut vobis desit, qui populum Dei regere valeat; ne fons veritatis in vobis exsiccetur. Nolite vos contra ecclesiasticam consuetudinem vanitate vestimentorum ornare, sed moribus vos ostendite nobiles et ornatos, et praedicatione verbi Dei paratos, ut laici et vestri bellatores per vos fortes efficiantur, et populus viam salutis incedat. Similiter nobiles qui sunt in populo suas dignitates cum consiliis regant, et populo per iustitiam praesint, amantes paterna statuta in iudiciis magis quam pecuniam, quae subvertit verba iustorum, et unanimi consilio, quod bonum sit, genti vestrae viriliter faciant: et rectores vobis praeponite nobilitate claros, morum dignitate pios, iustitiae decore honorabiles, quatenus divina misericordia vestram gentem gubernare, et conservare, et exaltare dignetur. Imminet vero maximum insulae huic et populo habitanti in ea periculum. Ecce quod nunquam antea auditum fuit, populus paganus solet vastare piratico latrocinio littora nostra: et illi ipsi populi Anglorum, et regna et reges dissentiunt inter se; et vix aliquis modo, quod sine lacrymis non dicam, ex antiqua regum prosapia invenitur, et tanto incertiores sunt originis, quanto minores [Cod. Harleianus, incertioris... minoris] sunt fortitudinis. Similiter et per ecclesias Christi perierunt doctores veritatis; omnes pene vanitates saeculares sequuntur, et disciplinas regulares odio habent: et bellatores illorum magis avaritiae student quam iustitiae. Discite Gylbum Brettonem sapientissimum, et videte ex quibus causis parentes Brittonum perdiderunt regnum et patriam: et considerate vosmetipsos, et in vobis pene similia invenietis. Timete vobis ipsius Veritatis sententiam, quam in ea Ecclesiam expressit dicens: Omne regnum in se divisum non stabit. Ecce divisio quanta est inter populos et gentes Anglorum, et ideo in seipsis deficiunt, quia inter seipsos pacem non servant  et fidem. Revocate ad vos, si vobis videatur, episcopum vestrum Aedilhardum, virum venerabilem et sapientem, et eius consilio in melius regni vestri statum corroborate, emendantes in moribus quae Deo displiceant, et ea studete facere quae eius misericordiam super vos valeant revocare. Non est bonum, ut sedes sancti Augustini primi praedicatoris nostri vacua permaneat; et alius non potest ullatenus in eius ordinari locum. Perditio populi est ubique, sacerdotibus suis non obedire, et praedicatores salutis a se expellere. Subiicite vos humiliter pontifici vestro et praedicatori salutis vestrae, quatenus divina vos gratia in omnibus operibus vestris consequatur. Credite mihi, nullatenus aliter Deum vobis propitium habere potestis: per illum potestis, credo, pacem habere praesentem, et salutem sperare sempiternam. Inite consilium prosperitatis vestrae, et viriliter facite, quod bonum inveniatis, et convertimini ad preces et orationes et ieiunia, quatenus divina vobis propitietur misericordia, et conservet vos in laude et salute vestra, et concedat vobis incolumem habitationem in patria vestra, et gloriosum in aeterna patria imperium. Dextera omnipotentis Dei vos protegat et regat, et exaltare dignetur praesenti felicitate, et aeterna beatitudine, viri fratres desiderabiles et venerabiles. EPISTOLA LXXV. AD ATHELARDUM, CANTUARIENSEM ARCHIEPISCOPUM. Hortatur ut propter fugam a sede sua poenitentiam agat, et Ecclesiam ordinet; clerum a vanitate vestimentorum et immoderato conviviorum usu cohibeat.  Summae dignitatis viro, atque ecclesiasticae bonitatis Patri Athelhardo, archiepiscopo, fidelis filius Alcuinus perpetuae bonitatis in Christo salutem. Dulcissima charitatis verba filius noster per vos revertens retulit, simul et amabilia benignitatis vestrae munuscula habuit in manibus; in quibus laetatus, te olim condictam etiam agnovi in memoria habere amicitiam, sicut in viro perfecto veritas semper probata fulgescit. Unde tuae bonitati gratias ago, ex toto cordis desiderio optans, te longaeva prosperitate populo praeesse Christiano, et sanctam sedem dignis exaltare honoribus; quam ad tempus, propter impios invasores regni, dereliquisti secundum consilia sacerdotum Christi, ut praefatus mihi referebat puer. De qua re, quid sentirem, tua me veneranda per illum auctoritas interrogare ratum putavit. Quid mea parvitas aliud habet dicere, nisi sanctorum Christi sacerdotum assentire consilio? si tamen tantum habent auctoritatem illius suggestionis, ut lupo veniente pastor fugere debeat, quanta est evangelica excellentia, quae  mercenarium nominat, non pastorem, qui lupi rabiem timidus aufugit (Ioan. X, , ). Forte obiiciunt, Veritate dicente: Si persecuti vos fuerint in hac civitate, fugite in aliam . Discernendum tamen est de cuius temporis fuga, vel de qua persecutione hoc dictum est, et de quibus iterum ipsa Veritas dicat: Bonus pastor animam suam ponit pro ovibus suis, mercenarius autem fugit. Quod optime in homiliis beati Gregorii papae, praedicatoris nostri, per te legens intelligere poteris. Tu tibi ipsi conscius es, pro qua causa reliqueris sedem tuam; si timore mortis aut tormentorum immanitate, aut idololatriae exsecratione: sicut olim sanctissimus eiusdem sedis pontifex Laurentius velle legitur; qui tamen apostolica auctoritate castigatus, ab incepto resipuit consilio. Tamen quaecunque causa fuerit, bonum videtur, charitatis meae consideratione, ut poenitentia inde agatur. Quod, ut videtur, honeste fieri poterit, si communi totius gentis consensu ieiunium indicatur (tu propter relictam sedem, illi propter acceptum errorem) ut Deus vobis omnibus propitietur. Orationes quoque, et eleemosynae et missarum solemnia fiant diligenter ubique, ut Deus deleat quidquid inde a quolibet vestrum actum est. Tua quoque veneranda sapientia specialiter deducat in domum Dei lectionis studium, ut sint ibi legentes iuvenes et chorus canentium et librorum exercitatio, ut per tuam diligentiam renovetur illius sanctae Ecclesiae dignitas, ut habeant unde in seipsis possint eligere sibi pontificem. Simul et praedicatio tua in omnibus locis fiat, sive pro episcopis omnibus in communi synodo, de iustis ordinationibus et praedicationis instantia, et officiis ecclesiasticis, et baptismi sanctitate, et eleemosynarum largitione: sive pro pauperum cura per singulas ecclesias atque parochias, maxime in veneranda gente cui te Deus pastorem praeesse voluit. Saepe miles vulneratus fortius pugnat, sicut bos lassus fortius figit ungulam. Sicut diabolus laetatus est de fuga, fac ut gaudeat Christus de multiplici animarum a te profectu; et tua merces maior crescat, dicente ipsa Veritate: Maius gaudium est in coelis coram angelis Dei super uno peccatore poenitentiam agente, quam super nonaginta novem qui non indigent poenitentia. Haec omnia omnino diligentissime considerans, in Christi charitate semper proficias; amans illum ex toto corde, tota virtute et tota mente, qui te exaltavit, honorificavit et conservavit in diem salutis tuae. Vanissimum vero vestimentorum cultum, et conviviorum immoderatum usum omnino, quantum valeas, expellere a te tuisque consacerdotibus, vel magis omni clero et ecclesiasticae dignitatis gradibus diligentissime studeas. Beatus Petrus, princeps apostolorum, trinam negationis maculam  triplici confessionis veritate abluit; tu fugam simplicis erroris multiplici praedicationis bono ablue. Et ut maxime sanctarum Scripturarum lectio per tuam sanctissimam curam renovetur, et ecclesiastica dignitas ubique exaltetur, et sancta sedes, quae prima fuit in fide, prima sit in omni sapientia, et sanctitate, et honore; ut ibi interrogans inveniat, ignorans discat quod cupiat, sciens videat quod laudet. Et ut Ecclesiae unitas, quae partim discissa est non rationabili, ut videtur, consideratione, sed quadam potestatis cupiditate, si fieri possit, pacifice adunetur, et scissio resarciatur, bonum videtur esse cum consilio omnium sacerdotum Christi et coepiscopi Eboracensis Ecclesiae deliberare; ita tamen, ut pater pius pallio diebus suis non exuatur, licet ordinatio episcoporum ad sanctam et primam sedem recurrat. Haec omnia tua sanctissima sapientia consideret, ut charitatis concordia fiat inter primos pastores ecclesiarum Christi. Si quid ergo superflue in his meis litterulis dictaverim, tua sancta patientia benigne, obsecro, suscipiat, nec mihi scribenti imputet, sed tibi iubenti iniungat. Nec ego praesumptuosa temeritate egi, sed humili obedientia; considerans, quid multis proficere potuisset, sive culpa esset, sive non esset in fuga. Tamen quantum mea devotio considerare potuit, melius est ea facere  quae suadeo; quam omittere. Omnino affectuosa charitate admoneo, ut instanter praedices verbum Dei; hoc est officium tuum, haec merces tua, hi fructus operis, haec sacerdotis dignitas, laus et honor; quatenus multiplici laboris fructu in conspectu Domini Dei sui appareat, et dignus efficiatur desiderabilem audire vocem: Euge, serve bone et fidelis, quia super pauca fuisti fidelis, super multa te constituam; intra in gaudium Domini Dei tui. Omnipotens Deus paternitatem vestram ad exaltationem sanctae suae Ecclesiae in omni opere perfecto multipliciter florere faciat, sanctissime Pater! EPISTOLA LXXVI. AD DOMNUM REGEM. De ratione saltus lunaris.  Domino desiderantissimo et omni sapientiae decore clarissimo David regi Flaccus Albinus perpetuae pacis et gloriae salutem. Solent itaque de fonte charitatis saepius verba fluere salutationis; vel si longinquitas terrarum vocis officia neget, apices dilectionis atramento formati multoties recurrant. Idcirco simplici voto deprecor ut liceat nostrae parvitatis chartulam ad vestrae auctoritatis praesentiam saepius recurrere, ferentem quae vel vestrae sapientiae iucunda, vel nostrae parvitati necessaria esse arbitremur: et opportuno tempore Flaccus vester legatur in litteris, qui quondam audiebatur in verbis. Nam causa huius praesentis chartulae lunaris saltus effecta est, qui in hac lucenti Luna Novembrii mensis anno circuli decennovennalis novissimo certissime inspici poterit. Igitur haec luna Novembrii mensis, quae per decem et octo annos tricesima computabatur, in hoc anno praesenti praefati circuli nono decimo, undetricesima computari  debet. Ita ut de vicesima nona, quae fit octavas Kal. Decembris, vertatur septima Kal. in primam: et fit die Kal. Decembrium septima, quae iuxta regulares epactas sexta computata est; et erunt tres lunae pariter, Octobri scilicet, et Novembri, et Decembri mensis undetricenarum dierum. Quod si quis obstinata mente facere neglexerit, et magis regularibus quam rationi saltus innititur, et vult Novembrii mensis lunam triginta habere dies, et in Kal. Decembris sextam lunam, magno se mox implicaverit errori in quarta decima luna Paschalis festi. Si vero Kal. Decembris sexta computabitur luna, necesse erit ut in Kal. Ianuarias octava sit luna, et Februario nona, et in Martio octava: et die Kalendarum Aprilium nona, et quartas Nonas eiusdem Aprilis decima; tertias Nonas undecima; pridias Nonas duodecima; Nonas tertia decima, quae iuxta rationem Paschalis festi quarta decima debet fieri, sicut ab omnibus in terminis paschalibus verissime decantatur et firmissime tenetur. Et videri potest diligenter considerantibus, quantus error et quam perniciosus in luna quarta decima et in die Dominicae Paschae, et in aetate lunae eiusdem diei oriri poterit, si quis non curaverit unum diem in aetate lunae ratione saltus in Novembrio mense transilire. Etiam nec aetas lunaris in Ianuario, Februario, Martio et Aprile, regularibus convenit, qui observari debent per decem et novem annos ad cognoscendam diebus Kalendarum aetatem lunae in mensibus singulis. Est quoque aliud in huius ratione saltus aliquando difficilius computandum, sed necessario sciendum. Notissimum vero vestrae scio acutissimae prudentiae fore, quod in communibus annis secundum numerum epactarum, quae singulis annis accrescunt undecim diebus; quarta decima luna Paschalis locum prioris quartae decimae undecim [Al., undecima; Cod. Vat. duodecim] diebus anticipat. Quod facile est invenire per annos communes. In annis itaque embolismorum decem et novem diebus secundum numerum annorum circuli decennovennalis, quarta decima luna Paschalis transponitur prioris anni quartae decimae: uti detrimentum commune annorum embolismis suppleatur, et fiat aequalis numerus dierum in decem et novem solaribus, et in decem et novem lunaribus annis. Inter quartam decimam itaque lunam novissimi anni circuli saepe nominati, quae fit quintas decimas Kal. Maias, et quartam decimam primi anni eiusdem circuli, quae fit Nonas Aprilis; non ut caeteris annis communibus undecim, sed duodecim inveniuntur dies; quatenus illa dies, quae in Novembrio mense lunari aetati adempta est, hinc in Aprile inter epactas inveniatur, epactarum vero rationem undecim diebus singulis annis accrescere. Hoc vero anno propter saltum, duodecim dies inter quartam decimam novissimi anni et quartam decimam primi anni reperiuntur: quatenus embolismus huius anni triginta habeat dies secundum rationem embolismorum, decem et octo novissimi anni epactas; quibus si addideris undecim, qui singulis annis more solito accrescunt, et unum saltus diem, fiunt triginta. Ideo primo anno circuli saepe nominati nullae scribuntur epactae, et a pueris de nullis in undecim decantatur. Sed et si a quintas decimas Kalendas Maias totius lunaris anni dies computantur usque in Nonas Aprilis, non ut caeteris annis tricenteni quinquageni quaterni, sed tricenteni quinquageni terni dies reperiuntur. Nisi forte bissextilis immineat annus, qui unum adiicere solet seu solari seu lunari anno, ut aestimo, diem. Qualiter vero huius ratio saltus singulis annis decennovennalis in diminutionem unius diei accrescat, diversis modis computatur. Sed haec facilior videtur computatio, ut sciamus, singulis annis cycli decennovennalis unam horam et unum punctum, et novam decimam partem unius puncti accrescere ad undecim epactarum dies. Ex quibus horis et punctis colligitur unus per novem et decem annos dies. Nam viginti et quatuor horae diem integrum perficiunt; quatuor vero puncti horam faciunt sedecim puncti quatuor horas efficiunt: et tribus punctis, qui supersunt, adde nonas decimas partes unius puncti, et fiunt quatuor puncti, et est una hora. Hanc si addideris  quatuor praescriptis horis, fiunt quinque horae; et has quinque horas si adiunxeris decem et novem horis, fiunt viginti quatuor horae, unus dies integer in decem et novem annis iuxta zodiaci iam solis et lunae regulam plenus et perfectus. Et ut certius intelligi possit quae sit causa saltus lunaris: hunc vero citior quaedam et velocior hora suae incensionis generat, sicut et undecim dies epactarum annuis temporibus solent facere. Verbi gratia, si modo huius lunae Novembri mensis incensio sexta hora diei facta est, erit sequenti anno eiusdem lunae unius horae et unius puncti, et nona decima parte unius puncti incensio ante horam sextam: ita ut tota sexta hora et unus punctus quintae horae et nona decima pars unius puncti eiusdem horae anticipetur. Et sic se crescere solet per singulos annos usque in diem integrum, qui fit horarum viginti quatuor. Haec vestrae excellentissimae  sapientiae, mi dulcissime David, in memoriam revocare curavi, non ignota ingerens, sed nota repetens propter opportunitatem praesentis lunae, in qua ratio saltus, ut videtur, maxime consideranda est. Licet non ignoremus aliter alios saltum computare, et inserere velle; tamen propter rationem Paschalis lunae, quae omnimodis inviolabilis et immutabilis permanere debet, secundum antiqua sanctorum Patrum instituta, et totius sanctae Ecclesiae consuetudinem, hic maxime Novembrio mense notandus esse videtur. Ego vero veteris immemor proverbii: Non feres ligna in sylvam, has sub munusculi nomine litterulas in vestras transmisi divitias: memores vos esse sciens laudatae viduae, quae curato templo duo addidit minuta; et illorum qui pilos caprarum in tabernaculi decorem attulerant. Et dum omnibus estis benigni, omnium in vos favorem revocatis, et cunctis copiose vestra benefaciens pietas cunctorum vobis divitias attrahit, sicut Apostolus ait: Qui seminat in benedictione, de benedictione metet vitam aeternam. EPISTOLA LXXVII. AD ETHELARDUM ARCHIEPISCOPUM CANTUARIENSEM. Romam ituro prosperum iter precatur, suique memoriam rogat apud sanctos apostolos.  Sanctissimo Patri et in membris Christi valde venerando Ethelardo archiepiscopo Alcuinus diaconus in Christi charitate salutem. Audiens salutem et prosperitatem vestram, et conventum cum Eanbaldo Eboracensi archiepiscopo filio meo, satis mihi placuit speranti ex vestrae colloquio sanctitatis honorem sanctae ecclesiae exaltari, et Deo in eas servientium corrigi vitam. Ideo suasi aliis litterarum mearum apicibus, sanctitatem vestram permanere in patria, nolens lumen Britanniae exstingui. Sed fiat quomodo Deo placet ut proficiat Christi Ecclesiis. Prosperum iter faciat vobis Deus, angeloque eius comitante prospere vos ducat atque reducat , dulcissime et amantissime Pater. Maxime autem precor, ut apud sanctos apostolos mei habeatis memoriam, sicut nos apud sanctum Martinum vestri habere dulce habemus. EPISTOLA LXXVIII. AD ETHELARDUM ARCHIEPISCOPUM CANTUARIENSEM. Felicem illi reditum ex Romana legatione, ob reparatam Ecclesiae Cantuariensis dignitatem, precatur.  Domino sanctissimo atque omni honore dignissimo Ethelardo archiepiscopo. Lectis prosperitatis vestrae litteris, et prosperitate itineris vestri et reversionis in patriam, et qualiter apostolica benignitate suscepti fuistis, toto cordis affectu animoque laetissimo gratias egi Domino Deo sempiterno, qui magno clementiae dono viam vestrae peregrinationis prospero direxit itinere, et dedit vobis gratiam in conspectu Patris apostolici, et legationis effectu et voti compotem redire concessit; et primi nostri Doctoris sanctissimam sedem ad pristinum culmen dignitatis per te iterum exaltare dignatus est, quae cuiusdam dissensionis scissura, quorumdam invidiosa contentione, ad horam discissa esse videbatur. Felix qui unitatem pacis fraterno amore conservare studet; sed ille multo felicior qui ab aliis disrupta charitatis viscera pro labore ad unius compagem corporis reformare nititur. Igitur nunc, gratia operante divina, membrorum unitate adhaeret capiti proprio, et sacerdotalis dignitas antiquo gratulatur honore, et germana pax inter summos Britanniae pontifices splendescit, et sub duabus metropolitanorum civitatibus una pietatis et concordiae viget voluntas, sicut in litteris vestrae beatitudinis lectum intellexi.  EPISTOLA LXXIX. AD DOMNUM REGEM. Commendat amicos suos ex Anglia Romam profectos.  Domino desiderantissimo David regi Flaccus matricularius, aeternam in Christo salutem. Dulcedo dilectionis vestrae, et fiducia probatae pietatis, saepius me hortatur vestrae auctoritati dirigere litterulas, officioque syllabarum indagare, quod fragilitas corporis obstat voluntati implere posse. Sed rerum novitas supervenientium, novos iterum cogit edere apices, ut chartula ferat cordis affectum, et fundat preces ad aures pietatis vestrae: quae nunquam, ut vere fateor, cassatae in conspectu misericordiae vestrae fuerunt. Nec meas pro vestra stabilitate et salute cassatas in conspectu Dei credo, quia libenter divina suscipit gratia lacrymas quae ex charitatis fonte profluunt. Dictum est mihi, aliquos ex amicis Flacci tui, Edelardum scilicet, Doroensis Ecclesiae metropolitanum, et primae sedis in Britannia pontificem, vestram adire velle pietatem: ministrum quoque olim Offanae regis Ceilmundum de regno Mercionum: sed et Torhcmundum Hedilredi regis fidelem famulum, virum in fide probatum, strenuum in armis: qui fortiter sanguinem domini sui vindicavit. Hi omnes mihi valde fuerunt fideles, et adiutores itineris mei, vel meorum defensores puerorum, huc illucque discurrentium. De quibus optimam vestram deprecor clementiam, solita benignitate suscipere eos, quia mihi necessarii fuerunt unusquisque in loco suo. Saepius cognovi sacerdotes religiosos, et in Christi servitio devotos; nec non viros fortes, et fideles in saeculari dignitate, vestrae laudabiles esse aequitati. Nam optimus quisquis, et in sua sibi ipsi probatus conscientia, bonos diligere non dubium est, edoctus omnipotentis Dei exemplo, qui summum est bonum. Et omnis rationabilis creatura, quantum boni habet, eius bonitate illuminata habere certissimum est. Ipsa Veritate dicente: Ego sum lux mundi. Qui sequitur me, non ambulat in tenebris, sed habebit lumen vitae. Perpetuam Christi tribuat tibi gratia lucem,    Cum sanctis pariter, David amate Deo. EPISTOLA LXXX. AD DOMNUM REGEM. De ratione Septuagesimae, Sexagesimae et Quinquagesimae.  Benedictus sit Deus Pater omnipotens, qui te creavit et honoravit: et benedictus sit Dominus noster Iesus Christus Filius Dei, qui te redemit et elegit: et benedictus sit Spiritus Paraclitus, qui te illuminavit, et dilatavit cor tuum in omni sapientiae et scientiae claritate, dilectissime David, et dulcissime domine! et benedicta sit sancta Trinitas, unus Deus omnipotens, Pater, et Filius, et Spiritus sanctus, qui mihi servulo suo, licet indigno, talem concessit dominum, amicum, et adiutorem gratiae suae; qui mihi  per servum suum, beatae memoriae magistrum meum, ministrare clementer dignatus est: et benedicta sit potestas et regnum tuum, et filii tui, et filii filiorum tuorum, usque in generationes saeculi sempiternas; et veniat super te et super tuam generationem benedictio sanctorum in die Domini nostri Iesu Christi; cuius sanctissima voluntas [Al., utque sanctissima voluntas tua] semper vigeat, floreat et crescat in corde tuo, clarissime Ecclesiae Christi rector et defensor. Repletus sum gaudio vestram audiens prosperitatem et exaltationem, et totus iucunditate exhilaratus, dum vestrae beatitudinis litteras accepi, legi et osculatus sum. Unde et aliquid familiarius vestrae dilectioni scribere praesumo, et illatas quaestiunculas venerabili aspectui vestro praesentare. Sciens autem scholasticae eruditionis inquisitionem, et ecclesiasticae disciplinae solertiam, vestrae clarissimae sapientiae et dulcissimae familiaritati gratam esse et iucundam; et quidquid urbanitatis sale conditum cognoscitur, vestris intellectualibus auribus favorabile, et acutissimis scientiae oculis amabile esse probavimus. Unde quod scholastica tironum iuventus flaccidis [Al., flaicinis, forte Flaccinis, seu Flaccianis, id est, ipsius Flacci] ingerere auribus solet, vestrae sanctissimae prudentiae dirigere ratum duximus, et inde solatia responsionis quaerere, unde sophiae flumina manare novimus; tametsi indoctas has videri interrogationes vestrae sanctissimae sapientiae posse fateor. Et ne mea aliquid praesumptuose rusticitas responderet [Al., meae aliquis rusticitati praesumptuose responderet] vestrum laudabile ingenium, et praefulgens eruditionis acumen consulere tutum esse putavimus. Nam velut vermes fenestris involant aestivis, sic auribus meis insident quaestiunculae. Et horum convenientia nunc temporum excitati de ecclesiastico more interrogant, cur septuagesimus, et sexagesimus, vel quinquagesimus ordo per dies Dominicos ante quadragesimum dicatur vel colatur? Si respondero, Ecclesiae hanc esse consuetudinem et Romana auctoritate huius religionis ritum esse firmatum; minus illis videtur, auctoritate et consuetudine sola esse responsum, nisi et aliqua ratio addatur auctoritati: quia dicunt, nihil esse sine causa in ecclesiasticis consuetudinibus a doctoribus constitutum praecipuis. Maxime autem titubat illorum sensus quod numerus praedictus ordini dierum non convenit. Ubi dicunt, septuagesimus. ibi non sunt septuaginta dies usque ad resurrectionem Domini nostri Iesu Christi. Similiter nec ubi sexagesimus numerus notatur in diebus Dominicis, nullatenus computo dierum convenit usque ad Pascha. Iterum si dico, synecdochice dictum esse, id est, a parte totum; quae quidem tropica locutio, ut vos optime nostis, Scripturis sanctis usitatissima esse dignoscitur; sicut in tribus diebus et tribus noctibus, quibus Dominus noster Iesus Christus in sepulcro requiescere legitur , intelligi necesse est, et multis aliis in locis: quae omnia si dicantur, libri excedunt magnitudinem. Addunt tamen quaerere cur septuaginta, vel sexaginta, vel quinquaginta in tali tempore dicuntur? [Al., cur Septuagesima, vel Sexagesima, vel Quinquagesima in tanto tempore dicantur]? Audivi, dum Romae essem, quosdam dicentes magistros quod Orientales populi novem hebdomadas, et Graeci octo, et Latini septem ieiunare soleant; et inde consuetudinem Romanam sumpsisse Ecclesiam, septuagesimos, sexagesimos, et quinquagesimos [Al., ex consuetudine Romana Septuagesimam, Sexagesimam, et Quinquagesimam] nuncupare Dominicos. Hoc quia a talibus non audivi magistris, quorum auctoritati me tradere auderem, omnino confirmare non fui ausus. Quapropter adhuc restat aliquid quaerendum quod tempori conveniat et rationi concordet, et numero non adversetur. Videtur enim mihi septuagesimus dies dici posse propter decem hebdomadas, quae sunt ab ipso die usque ad clausum Paschae, quo die alba tolluntur vestimenta a nuper baptizatis. Igitur et in Apostolo legimus: Regnavit mors ab Adam usque ad Moysen; et significat, usque ad ultima tempora legis, quae per Moysen data est, et decucurrit in Christi Dei nostri tempora. Porro sexagesimus inde dici potest, quia sexaginta sunt dies usque ad medium Paschae, quod erit feria quarta paschalis hebdomadis. Quinquagesimus vero, qui decurrit usque in diem sanctum resurrectionis Dominicae. Quadragenarius etiam numerus cum  Dominica sua currit ad mysticum Pascha Hebraeorum, quod Dominus noster Iesus Christus cum discipulis suis celebravit, et nos dicimus Coenam Domini. Nec typica interpretatio his discordare videtur rationibus. Nam septenarius Spiritui sancto convenire multis in locis sacrae Scripturae noscitur. Unde et post septem hebdomadas Spiritus sanctus missus est de coelo in igneis linguis super centum viginti nomina credentium; et septem dona sancti Spiritus legimus in propheta. Et tunc maxime, dum alba tolluntur a baptizatis vestimenta, per manus impositionem a pontifice Spiritum sanctum accipere conveniens est, qui in baptismo omnium receperunt remissionem peccatorum; et per septem dies in angelico castitatis habitu et luminibus coelestis claritatis sanctis assistere sacrificiis solent. Et senarius numerus perfectioni vitae nostrae concordat, quia in sex diebus omnia opera perfecta fecit Creator omnipotens (Gen. I, , II, ). Et ipse senarius numerus, sicut vestra doctissima novit sagacitas, partibus suis perfectus est. Et quinarius numerus per decades ductus, ad resurrectionem Domini nostri Iesu Christi concurrit, significans nobis remissionem omnium peccatorum esse, et iustificationem vitae in Christo. Quadragenarius vero per decadas quater ductus, poenitentiae typum tenere multis in locis constat. Unde et ipse Dominus noster quadraginta diebus ieiunavit, cuius praedicatio prima fuit: Poenitentiam agite, appropinquavit regnum coelorum. Et sicut Moyses legem, Elias prophetiam (Exod. XXXIV, ; III Reg. XIX, ), ita ipse Dominus noster evangelicam praedicationem quadraginta dierum ieiunio dedicavit. Et ut vestra novit ingeniosa et praeclara in omnibus philosophorum disciplinis prudentia, quam mirabiliter quadragenarius numerus, qui poenitentiae, ut diximus, convenit, si per suas partitur divisiones, et per partes suas crescit, usque ad quinquagesimum pervenit, qui est remissionis numerus; quia per poenitentiam ad remissionem peccatorum nostrorum nobis festinandum est. Sed et aliquid mirabile in hac consideratione et convenientia senarii numeri inveniri potest; et quodammodo principium huius computationis mirabili fine concordat in regulis numerorum. Igitur inter septuagesimum et sexagesimum sex reperiuntur dies: similiter inter sexagesimum et quinquagesimum; etiam inter quinquagesimum et quadragesimum senarius invenitur numerus, et fiunt ter sex, et faciunt decem et octo. Qui numerus, si rationabiliter consideratur, et dividitur in tres partes aequales, erunt ter sex; et est ratio simpli ad duplum, et significat simplam mortem Dei Christi ad duplam nostram. Quia nos duabus mortibus fuimus obnoxii, id est, animae et carnis. Ille vero simpla morte sua et innoxia, duptam destruxit nostram, et simpla resurrectione sua duplam ostendit nobis , et perdonavit; unam nunc in anima, alteram in die magno adventus sui in corpore, ut sit tunc unus homo gloriosus corpore et anima, qui prius unus fuit mortalis anima et corpore; anima peccato, corpore corruptione. Similiter, et si finis consideratur calculationis, convenienter huic rationi videtur concordare. Nam inter quintam feriam coenae Dominicae, in qua quadragenarius numerus decurrit; usque ad resurrectionem Domini, id est, Dominicam diem, quo quinquagenarius numerus pervenit, duo sunt dies. Item a Dominica resurrectionis Domini, usque ad quartam feriam, quo sexagesimus numerus pervenit, duo sunt dies. Item a quarta feria usque ad sabbatum, ubi septuagesimus numerus impletus est, duo sunt dies. Hi vero dies si iunguntur, duo et duo et duo, faciunt sex. Et iste senarius si dividitur in duo et quatuor, eadem simpli et dupli ratio invenietur in eo. Ita haec concordia pertinet ad resurrectionem Domini nostri Iesu Christi: illa prior ad passionem, in qua redempti sumus, et in ista iustificati, sicut beatus Apostolus ait: Christus passus est propter redemptionem nostram, resurrexit autem propter iustificationem nostram. Potestis ex hac speculatione vestris demonstrare familiaribus, quam iucunda est et utilis arithmeticae disciplinae cognitio; quam et vestrae  diligentiae bene notam, et per vos aliis cognitam esse credimus. Plura hinc [Al., plurima ex hinc] dicere potui, sed nolui chartulae excedere modum: et maxime quia non ignoranti scripsi, sed ei qui haec omnia optime novit. Ideo perpaucis haec praelibavi verbis, quia vobis haec omnia esse notissima sciebam. Et ut dictum est, cum sapiente paucis utendum est verbis. Et, Beatus, qui loquitur in aurem audientem (Prov. XX, ), id est intelligentem. Mihi itaque in fine epistolae cum regina Saba dicendum est: Beati viri tui, et beati servi tui: Hi qui stant coram te semper, et audiunt sapientiam tuam. Sit Dominus Deus tuus benedictus, cui complacuisti, et posuit te super thronum Israel, eo quod dilexerit Dominus Israel in sempiternum: et constituit te regem, ut faceres iudicium et iustitiam. EPISTOLA LXXXI  AD ALBINUM ABBATEM. Carolus Magnus respondet priori epistolae de ratione Septuagesimae.  Carolus, gratia Dei, rex Francorum, imperator Longobardorum, ac patricius Romanorum, dilectissimo magistro, nobisque cum amore nominando Albino abbati in Domino nostro Iesu Christo aeternam salutem. Pervenit ad nos epistola missa a religione prudentiae vestrae, quae post laudes et benedictiones omnipotenti Deo debitas, nobis et progeniei nostrae, benedictionem optabilem cum summa benevolentia detulit. Post haec textus illius inquirendo subsecutus  est, cur Septuagesima et Sexagesima, nec non et Quinquagesima in ordine per dies dominicos ante Quadragesimam dicatur, vel scribatur. Inde arrepta ratione per campos arithmeticae artis, quidquid ex hac re vestra sensit industria, se extendendo nobis pleniter significare studuit. Sed dum mens nostra huc illucque discurreret, solerti indagatione consideravimus, non solum infra  praescriptos a vobis dies, sed etiam per singulas hebdomadas, nec non et per totum anni circuli spatium, per intervalla horarum ac punctorum seu momentorum; mysteria numerorum posse ab his qui huius artis peritia imbuti sunt reperiri. Unde quia tuae charitati placuit nostram regalem aulam hac de re consulere, quidquid inde sentit nostra serenitas, sermone commatico tibi patefacere non negamus [Al., negavimus]. Exigente igitur inquisitione, et consideratione quaerendum est, cur [Al., considerata, cur; Gold., considerata ratione cur] alii sex, alii septem, alii octo, nonnulli vero novem abstineant hebdomadas? Argumentum sensus nostri tuae familiaritati per hos apices significare studemus. Qui enim [Cod. ms. S. Emmerami, Quod sic solvendum est; qui enim] sex hebdomadas observantes se abstinentiae tradunt, subtractis sex diebus dominicis, in quibus ieiunare minime licet, decimas dierum dantes [Gold., dantes dierum] corporis sui, triginta sex dies, sicut beatus Gregorius mirabilis doctor edocet, ieiunant; et hoc tempus, licet in ipso duo superesse videantur dies usque ad sanctam Resurrectionem, Quadragesimam doctoribus sanctae Dei Ecclesiae  nominari placuit. Religione vero crescente a Telesphoro pontifice, qui post Petrum apostolorum principem nonus in sancta Romana Ecclesia claruit, septem hebdomadae in abstinentia dedicatae sunt; et noc tempus, quo alio nomine rectius vocari quam Quinquagesima in ordine rationabiliter debuerit [Al., debuit; Gold. vocare, quam Quinquagesimam... debuerunt]? Ex hinc et deinceps collecta ratione, qui octo hebdomadis [Al., hebdomadas; Gold. addit: observare studuerunt, Sexagesimam gradatim], Sexagesimam gradatim nominaverunt. Similiter qui novem, Septuagesimae, iuxta praefatam rationem, nomen imposuerunt, et non ob numerum hebdomadarum vel dierum, sed tenorem nominis  servantes haec nomina censuerunt. Velut, siqui nunc fuissent, qui decimam hebdomadam addere pro aliqua iusta ratione voluissent, et propter numerum hebdomadarum decagesimam , seu quolibet alio nomine, vel propter numerum dierum Septuagesimam, vel octuagesimam, ordine servato vocabulorum, tramite recto pergendo nuncupare debuissent. Quia igitur, gratia divina opitulante, prout nobis visum fuit, de nomine Septuagesimae et Sexagesimae , ac Quinquagesimae, tuae charitati scripsimus, nunc stylo percurrente de observantia et cultu harum iuxta capacitatem sensus nostri tibi scribere curavimus. Quinquagesima vero ideo dicitur, et observatur a nonnullis, ut et decimas dierum, ieiunando, omnipotenti Deo offerre valeant, et imitari Dominum nostrum Iesum Christum, qui quadraginta diebus ieiunium sacratissimum implevit. A Quinquagesima namque usque in Pascha septem hebdomadae sunt, quae faciunt dies quinquaginta: ex quibus si octo dies dominicos subtraxeris, in quibus ieiunium non licet observare, remanent quadraginta duo dies, et hi duo dies, quinta  videlicet et septima feria, qui quadragenarium numerum excedunt, apud quosdam ieiunio dedicantur; apud quosdam in veneratione  propter Coenam dominicam et sanctum Sabbatum habentur. Sexagesima autem, ut aestimamus, propterea a nonnullis observatur, ut et decimas dierum corporis sui omnipotenti Deo dare possint, et Dominum nostrum Iesum Christum in quadragenario numero particulatim ieiunando imitari, et ut primam, vel quintam feriam a ieiunio vacare valeant. A Sexagesima quippe usque in sanctum diem Resurrectionis dominicae octo hebdomadae sunt, ex quibus si de singulis hebdomadibus primam et quintam feriam subtraxeris, et ipsum diem sanctum Paschae, quadraginta tantum dies remanent in abstinentia. Melchiades vero natione Afer, vir per omnia apostolicus, tricesimus quartus post sanctum Petrum, cui successit beatus Silvester in cathedra apostolicae dignitatis; hic constituit ut nulla ratione, in prima vel quinta feria, ieiunium quis de fidelibus agere praesumeret. Nam cur in prima feria ieiunium ipso tradente solvatur, non est necessitas texendo replicare. Quintam vero arbitrati sumus, propter magna mysteria, quae in ea continentur, ab eo solutam. In ipsa namque sanctum chrisma conficitur ad abluendas totius mundi primae originis culpas; in ipsa reconciliatio fit poenitentium; in ipsa Redemptor omnium coenando  cum discipulis panem fregit, et calicem pariter dedit eis in figuram corporis et sanguinis sui, nobisque profuturum magnum exhibuit Sacramentum (Matth. XXVI, , ). Eo videlicet die, post multa mysteria, Deus et Dominus noster Iesus Christus, videntibus sanctis discipulis suis gloriosa Ascensione coelos penetravit . Sed ne diutius sermo protrahatur; multa te legisse de hac solemnitate in sanctorum venerabilium orthodoxorum Patrum dictis non ignoramus. Septuagesima denique, ut aestimamus, propterea ab aliquibus observatur, ut et decimas dierum Deo dare queant; et prima vel quinta, nec non et septima feria ieiunium solvere possint. A Septuagesima vero usque in Pascha, novem hebdomadae sunt, quae faciunt dies sexaginta quatuor , e quibus, si de unaquaque hebdomada tres praefatos subtraxeris dies, et Paschalem sacratissimum, triginta sex in abstinentia  remanent dies. Hi vero Sabbatum, in quo Deus ab omnibus operibus requievit, non solum ob superstitionem Iudaeorum, nec propter mandata legalia Veteris Testamenti, quae sunt umbra futurorum, sed ne cum Iudaeis scandalizent [Al., scandalizentur; Gold., sabbaptizentur], ieiunium solvere conantur. Ea praecipue causa est, quia vesperascente ipso die, gaudium  sanctae resurrectionis a fidelibus honorifice celebratur. Sed quia unusquisque in suo sensu abundat , sive hoc, sive aliud sit, salva fide et religione nihil praeiudicamus [Al., praeiudicavimus; al., prohibetur; al., praedicavimus]. De hoc autem, quod chartula prosecuta vestra retulit, quod plurima hinc dici possint, sed noluisse te excedere modum chartulae, et maxime quia cum sapienti paucis utendum sit verbis, ita et nos versa vice paucis pauca rescripsimus. Quod autem usurpastis verba reginae Sabae ad Salomonem de beatitudine servorum qui nobis assistunt, et audiunt verba sapientiae nostrae, si hoc verum fore scitis, venite, assistite, audite, et pariter in Domino in pratis vernantibus varietate florum Scripturarum iucundantes delectemur. EPISTOLA LXXXII. AD DOMNUM REGEM. Respondet ad epistolam praecedentem, et lunaris saltus supputationes mittit.  Optabilis et diu desiderata vestrae bonitatis litterarum facies subito effulsit, permultoque tempore avidos videndi oculos sanctissimi vestri nominis apices refecerunt. Et, licet aliquid reprehensibile sequenti serie de meis cantitassent litterulis, tamen omnia melliflua dulcedine hausi, dum hoc desiderabile et multum mihi amabile in primo capite nomen apparuit. Gratissimum mihi etiam fore fateor, ut vel sic beatitudinis vestrae syllabas mererer osculari: ut quod perpetua et inviolata non potuit promereri dilectio, saltem reprehensionis materia subito extorqueret: sciens meliora esse vulnera diligentis, quam fraudulenta oscula odientis. Nec mirum si tarditas aselli sustineat in dorso flagellum. Ego tardus, ego mei ipsius immemor, vestrorum forsitan digne puerorum sustinui flagellum. Entellus senior effeto corpore dudum caestus deposuit suos: aetate florentibus cedit illos indui. Ideo aliquis illorum seniorem ingenti pugno percussit, ita ut caligo obversaretur oculos senioris; et vix resumptis viribus frigidus circa praecordia recaluit sanguis. Et ut ad rem veniam, ac ignorantiae fomentis caput percussi medicari incipiam: ego imperitus, ego ignarus, nesciens Aegyptiacam scholam in palatio Davidicae versari gloriae: ego abiens Latinos ibi dimisi. Nescio quis subintroduxit Aegyptios. Nec tam indoctus fui Memphiticae supputationis, quam benevolus Romanae consuetudinis. Annum cum nato Christo, et crescente luce initiare secundum Latinos volens, non cum Aegyptiis, qui tenebrae interpretantur, a supervenientibus tenebris ordiri: quia scio, me olim cum Moyse  tenebras Aegyptiorum relinquere, et modo in terra repromissionis, lucis et laetitiae cum Iesu duce nostro libertate honoratus stare, et nullatenus, secundum quod dux meus, imo et Dominus noster dixit, iterum ad Aegyptias redire tenebras. Unde miror cur pueri vestri annum legitimum a mense Septembrio incipere velint, et partem transacti decennovennalis sequenti connectere circulo, caudam vertentes in caput: et non magis omnibus lunae et siderum augmentis, vel detrimentis explosis, ad novum annum et ad caput supervenientis circuli omnino libere intrare. Libet tamen interrogare hos ipsos pueros, an convenientius videatur unius anni aetates lunares pro regularibus habere et hoc primi anni; vel etiam duorum annorum, id est novissimi circuli decennovennalis, et primi sequentis? Et utrum rationi vicinius sit, in fine circuli decennovennalis saltum interserere, vel in medio quolibet anno? Etiam et hoc velim scire, quomodo computare velint aetates lunares a quinto decimo Kalendas Maii, ubi quarta decima luna novissimi anni fuit, usque ad Septembrium mensem, in quo mense quinta apud Aegyptiacos pueros cantatur? Quomodo fieri possit ut altera luna semper habeat triginta dies, altera undetriginta, et singulares per omnia in illis mensibus firmiter stare valeant. Et, ut reor, quod in Latinis reprehendent, hoc etiam et in Aegyptiacis inveniunt. Et forte, quod in Novembrio nolunt fieri, necesse est in alio quolibet mense invenire. Nec ego cum quolibet contentiosum funem trahere velim, nec me quaestiunculis inserere aliorum. Unusquisque in suo sensu abundet. Quod vero in fine epistolae familiariter  me admonere curastis, ut, si quid humiliter emendandum sit, corrigatur; nunquam fui, Deo donante, in errore meo pertinax, nec de meis confidens sensibus. Nec talis ut meliori sententiae facile acquiescere non valerem, sciens, dictum esse, saepius auribus quam lingua utendum. Hoc omnino vestram sentire sapientiam obsecro, non vobis quasi nescienti, sed quasi probanti scribere: nec quasi ignoranti, sed magis corrigenti, dirigere parvitatis meae sensus. Nec vero evangelica vidua duo minuta iniecit gazophylacio propter indigentiam templi, sed propter devotionem suam. Nec nostra humilitas Deo donaria offert, quasi non habenti, sed magis omnia possidenti. Ita etiam parvitas mea non indigenti, sed multum melius intelligenti vobis, si quid scribere tentavero, faciendum veraciter agnosco. Gloria patris filius sapiens (Prov. XIII, I). Quod vero nota repetere indignum dixistis [Cod. Vat., duxistis], nescio quid flaccina rusticitas diviti sapientiae ignotum ingerere valeat. Sed si nota et olim audita non licet inferre, quid faciemus de litteris, syllabis etiam, et verbis, quibus uti nobis necesse est quotidie; nisi novae grammaticae artis regulas excogitare incipiamus? Iam mihi multum melius fuit, super mensam deliciarum vestrarum panem manducare mundissimum, quam cum Menalca in pistrinio grana tritici computare, unde panis conficiatur. Si placet, intremus paululum calculatorum pistrillas, vel mathematicorum fuliginosas coquinas: et proferemus unde olim cognita, nunc pene oblita, iuxta Virgilii vestri prophetiam. Nam ........... saepe ego longos Cantando puerum memini me condere soles. Nunc oblita mihi tot carmina, vox quoque Flaccum Ipsa fugit...... Tamen, ut ad inquisita chartulae vestrae respondeam, non sapientiae divitiis suffultus, sed vestrae auctoritatis litteris instinctus, gremio pietatis vestrae protegendo, pauca de ratione multiplici saltus subiicere curabo. Primum ponam quod in doctorum didici libris; secundo, quod ratione suadendo [Cod. Vat., suadente] investigare valui; tertio, quod ex mathematica quondam audita meminisse potui  disciplina. Quatenus multiplici modo multiplex lunaris saltus enodetur, Salomone dicente: Funiculus triplex difficile rumpitur. Item dum de sapientia loquebatur intulit dicens: Unde eam tibi hodie tripliciter ostendi. Hos ego sensus, sagacissime naturalium rerum inquisitor, et rationis cuiuscunque causae devotissime investigator, domine mi David, vestrae auctoritati dirigere studui; non iactantiae typo clarus, sed humilitatis officio devotus, vestris sanctissimis paratus obedire praeceptis. Et si dignum earum litterarum, acutissime [Cod. Vat., acutissimis] oculorum obtutibus invenire possis, gratias Deo omnium donorum  largitori mihi agendum scio. Si quid aliter quam meruisti citatim penna perscripserit, mihi putandum esse fateor: vestraeque pietatis  protegendo, et eximiae bonitatis calamo corrigendum. Has vero lunaris saltus supputationes aliquas , in alterius chartulae distincte notavi, ut praedixi, ex lectione paternorum sensuum scripsi; alias ex rationis coniectura investigavi; alias mathematicorum variis [supputationibus collegi (Ex Cod. Vat. Al., suspicionibus collexi] ne ad vestrae venerandae dignitatis praecepta tacerem, et criminis reus essem, si inobediens tantae auctoritati viderer. Sciens vos multoque verius et sagacius haec omnia intelligere et investigare posse, tamen Flaccina rusticitatis officia non abnegavi, ut facerem quod iussistis, mercedem obedientiae exspectans, non iniuriam reprehensionis sperans, quia assueta vestri cordis bonitas nunquam immutari potest, sed inviolata manet, et semper ad meliora proficiens, donec ad aeternitatis, Domino Deo Dei Filio miserante, cum multiplici meritorum laude perveniat gloriam. In articulo profectionis servorum vestrorum et nostrae devotionis filiorum, venerunt melliflui dulcissimae auctoritatis apices, in quibus rationabiliter ad inquisita nostrae parvitatis respondistis, et quasi favum distillans, ita suavitatis vestrae verba legebam, in quibus et hilaritatem et veritatem agnovi, et gratias agens Deo laudavi utrumque, et sapientiae decorem, et humilitatis vigorem, dum dignati fuistis nostrae rusticitatis chartulam audire, nec solum perlegere, sed etiam et respondere. Etiam et illud amabiliter in illis bonitatis vestrae litteris scriptum reperi, quasi meis verbis dictum, qualiter regina Austri venisset audire sapientiam Salomonis ; et quomodo acclamassem, beatos esse qui assisterent sapientiae Salomonis; et ex his verbis me ad hanc beatitudinem provocare voluistis, quod ] habeo secundum valetudinem corporis mei, et Dei gratia praeveniente et deducente me prospere ante conspectum beatitudinis vestrae. Tamen sciat misericordia vestra quod haec beatitudo, quam laudaverat regina Austri, non fuit in terra Philistinorum, sed in Hierusalem, id est, in visione pacis. Ideo supplex deprecor ut liceat Flacco tuo ad hanc beatitudinem in terra pacis et laetitiae pervenire, non in terra dissensionis et belli. Quid valet infirmitas Flacci inter arma? quid inter apros lepusculus? quid inter leones agniculus in pace nutritus, educatus, non in praeliis versatus? dum praecepta Domini Dei habetis, timidus domi remaneat, ne faciat alios timere. Et Virgilius Augusto scribens ... Tu sectaris apros, ego retia servo. Hae preces, obsecro, veniant in cor pietatis vestrae, ut libeat vobis et liceat mihi, cum ramis palmarum et pueris cantantibus occurrere triumpho gloriae vestrae: et Hierusalem optatae patriae et templum sapientissimi Salomonis arte construitur , assistere amabili conspectui vestro, et dicere: Benedictus Dominus Deus, qui adduxit David dilectum cum prosperitate et salute ad servos suos. EPISTOLA LXXXIII. AD DOMNUM REGEM. De cursu solis per signa zodiaci; et qualiter inde bissextus emergat? Laudat studium astrologiae, arithmeticae, et omnis philosophiae. Ad confutandum Felicem adiutores postulat, et regem ad defendendam veritatem animat.  Deo dilecto atque a Deo electo David regi, Flaccus in fide et charitate perpetuam in Christo salutem. Dulcissima ] munera mihi Fredegisus servulus vester attulit. In quibus utrumque, et dilectionem agnovi in me, et sapientiam consideravi in te: quasi quodam modo quatuor dierum munera primordiales quatuor dierum creationes designarent. Et quia prima die lux condita est, prima die lucis materiam ostendit mihi. Secunda Creator firmamenti pulchritudinem extendit inter aquas et aquas: secunda die in muneribus, vestimenta sacerdotalia divisionem inter corpora sacerdotum et populi demonstrare cognovi. Tertia die, terra cum ornamentis suis apparuit: tertia die, auri laetissima species, quae gremio eruitur terrae, directa est mihi. Quarta die sol honor saeculi cum sideribus coeli inductus [Cod. Vat., inditus] est; quarta die, clara quaedam et rotunda in similitudinem solis species, honor mensae, allata est mihi, habens viginti septem semicirculos: qui si bis ducantur, erunt quinquaginta quatuor, propter horas lunaris cursus, quibus per singula signa currere solet: habens circulum rotundum in medio, propter solis perpetuam rotunditatem. De cuius cursu praefatus puer mihi retulit, vestram inquirere sapientiam, quomodo decem horae et dimidia singulis mensibus accrescere soleant? Cuius rei subtilis ratio est, sed vestrae sagacitati perfacilis ad intelligendum. Sol igitur primo anno post bissextum, in initio primae horae noctis, intrat in Arietem, et post dies triginta et decem semis horas exiet de Ariete, hoc est, hora undecima noctis tricesimae primae, et secundo puncto. Et tertio puncto undecimae horae eiusdem noctis intrat in Taurum, et ibi moratur triginta dies et decem semis horas. Et exiet de Tauro non ab hora die plena. Et ibi habes unam horam ex quatuor punctis in duobus signis. Et fiunt duorum signorum sexaginta dies et viginti una hora. Et decima hora diei intrat in Geminos. Et exiet de Geminis septima hora plena noctis, et duobus punctis octavae horae. Et tertio puncto octavae horae noctis intrat in Cancrum. Et exiet de Cancro sexta hora diei plena. Et ibi habes secundam horam et quatuor punctos duorum signorum. Et fiunt in Geminis et Cancro dies sexaginta et horae viginti una. Habes in his quatuor signis horas quadraginta duas et dies centum viginti.  Et intrat in Leonem septima hora diei. Et exiet de Leone quarta hora noctis, et duobus punctis quintae horae. Et tertio puncto quintae horae noctis intrat in Virginem. Et exiet de Virgine tertia hora diei plena. Et habes unam horam ex quatuor punctis Leonis et Virginis. Et habent sexaginta dies haec duo signa, et horas viginti unam. Et fiunt horum sex signorum dies centum octoginta tres.] Et fiunt, ut dixi, dies centum octoginta et duo. Et tertius, dies dimidius ex duodecim horis et tres horae supra quadrantiles. Et intrat sol in Libram hora diei quarta. Et exiet de Libra prima hora diei, et secundo puncto secundae horae noctis. Et intrat in Scorpionem tertio puncto secundae horae noctis. Et exiet de Scorpione duodecima hora noctis plena. Et habes unam horam ex quatuor punctis. Et fiunt horum duorum signorum dies sexaginta et horae viginti una. Et intrat sol in Sagittarium prima hora diei. Et exiet de Sagittario decima hora diei plena, et duobus punctis decimae horae. Et intrat in Capricornum tertio puncto undecimae horae diei. Et exiet de Capricorno hora nona noctis plena. Et habent haec duo signa dies sexaginta et horas viginti unam. Has adde ad suprascripta signa. Et habes dies trecentos et horas centum quinque. Et intrat sol in Aquarium decima hora noctis. Et exiet de Aquario hora octava diei et secundo puncto horae octavae. Et intrat tertio puncto octavae diei [Cod. Vat., octavae horae diei] in Pisces. Et exiet de Piscibus sexta hora noctis plena. Et hae sunt sex horae quae de punctis singulorum signorum accrescunt. Et habent haec duo signa sexaginta dies et viginti unam horam. Has adde ad suprascriptos dies vel horas, et fiunt dies duodecim signorum , et horae . Partire centum viginti horas per viginti quatuor, et fiunt quinquies viginti quatuor, quod sunt quinque dies. Et erunt totius anni trecenteni sexageni et quinque dies et sex horae, quia antea  habuisti  horas. Hae sex horae per quadriennium ductae faciunt viginti quatuor horas, quod est unus dies, quem Latini bissextum vocant. Et si non adderetur in Februario quarto anno haec dies, intraret itaque sol quartas decimas Kal. Aprilis prima hora noctis in Arietem: et post centum viginti annos tarditas solis, dum Arietem intrare debuisset, intrasset itaque in Taurum; ne dies triginta in centum viginti annis bissextiles augerentur cursu illius. [Hae et huiusmodi rationes tam suaves sunt in consideratione scientibus, ut caeterae artes philosophiae solent esse discenti et intelligenti eas]. Nam philosophi non fuerunt conditores harum artium, sed inventores. Nam Creator omnium rerum condidit eas in naturas sicut voluit. Illi vero, qui sapientiores erant in mundo, inventores erant harum artium in naturis rerum, sicut de sole et luna et stellis facile potes intelligere. Quid aliud in sole et luna et sideribus consideramus et miramur, nisi sapientiam Creatoris et cursus illorum naturales? Fertur itaque, Abraham patriarcham ex astrologiae ratione creatorem Deum intellexisse et venerasse. Et exinde Amicus Dei appellatus est, et tentatus in fide iam fortis inventus est. Nam dicunt Hebraei exisse eum de Ur Chaldaeorum, id est, de igne Chaldaeorum. Qui Chaldaei ignem pro Deo coluerunt. Solebat magister meus mihi saepius dicere: Sapientissimi hominum fuerunt, qui has artes in naturis rerum invenerunt. Opprobrium est grande, ut dimittamus eas perire diebus nostris. Sed nunc pusillanimitas multorum non curat scire rationes rerum quas Creator condidit in naturis. Scis optime quam dulcis est in rationibus arithmetica, quam necessaria ad cognoscendas Scripturas divinas; quam iucunda est cognitio coelestium astrorum et cursus illorum. Et tamen rarus est, qui talia scire curet: et quod peius est, reprehendunt haec scire studentes; et utcunque illa naturalium rerum ignoratio inculpabilis potuisset illis esse, si divinis se ipsos tradere voluissent Scripturis, et laborare in illis in quibus vitae aeternae cognitio consideratur. Et ut potuissent fidem catholicam veraciter defendere, et fiducialiter stare contra adversarios Christi, per quos multimodis diaboli astutia fidem catholicam impugnare studet. Et sunt modo tempora de quibus  beatus Paulus praedixit: Spiritus autem manifeste dicit, quia in novissimis temporibus discedent quidam a fide, attendentes spiritibus erroris et doctrinis daemoniorum, in hypocrisi loquentes [Cod. Vat., erroris daemoniorum in hypocrisi loquentium, etc.] mendacium, habentes cauteriatam suam conscientiam . Si vis scire quomodo accrescant singulis annis [F., anni] mensibus solaris cursus decem semis horae, multiplica decem per decem, fiunt centum, quia una hora decem habet minuta (decies vero  minuta faciunt centum minuta. Da unicuique die  [F., de ] diebus, tria minuta, fiant  minuta) et remanent decem minuta. His adde quinque minuta, quae fiunt ex dimidia hora: et sunt quindecim minuta. Haec partire per triginta, faciunt tricies dimidium minutum quindecim minuta: et accrescunt quotidie in triginta diebus tria minuta et dimidia pars unius minuti. Et si scire vis quantum quotidie crescat ad bissextum, partire quinque minuta in triginta, fiunt sexies quinque. Sexta pars unius minuti accrescit quotidie, ut dimidia hora fiat per mensem unum. Hanc dimidiam horam duc duodecies et fiunt sex horae. Has multiplica in quatuor; quater sex faciunt viginti quatuor, quot sunt horae unius diei . Per quadriennium accrescit, ut bissextus fieri possit. Et fiunt in quarto anno  dies. Qui senarius numerus multum valet in circulo anni. Nam  fiunt sexies sexaginta. Qui sexagenarius, si per denarium partitur, invenies sexagenarium numerum per denarium esse perfectum, sicut senarius per unitatem. Nam unum, duo et tres, sex faciunt. Et est perfectus numerus in partibus suis. Ita sexagenarius quamdam perfectionem habet, si partitur per denarium numerum. Nam semel decem, et bis decem, et ter decem, sexaginta sunt. Nam quantum valet in primo versu numerorum senarius, ut perveniatur ad decem, tantum valet in secundo versu numerorum sexagenarius, ut perveniatur ad centum. Quinque vero dies, qui supersunt tricentenis sexagenis diebus in singulis mensibus, est sexta pars mensis uniuscuiusque. Sex vero horae, ex quibus quarto anno sexta dies accrescit, habent perfectionem suam in partitione senarii numeri, sicut paulo ante praefati sumus. Et sicut Creator aequissimus in sex diebus fecit omnia opera primordialis mundi, ut significaretur in perfectione numeri senarii, omnia in naturis suis fecisse eum perfecta. Et ille ipse Creator magnus, admirabilis, perfectus est in natura sua: cui complacuit  omnia in senarii numeri perfectione perficere. Unde et sexta die creatus est homo, perfectus anima et corpore: propter quem omnia creata sunt, quae sex diebus condita esse leguntur. Unde et ipse Deus, Dei Filius, qui est virtus et sapientia Dei, sexta aetate mundi venit in mundum salvare hominem, quem sexta die creavit. Ita senarius numerus, et in conditione primordialium creaturarum et in successione saeculorum, quae sex aetatibus cucurrerunt, et quod sexta aetate venit Filius Dei humanum genus reparare ad pristinam dignitatem conditionis suae, multum valet. Tales rationes, o dilectissime David, vobis mihi scribendae sunt, non rusticis quibuslibet, in quibus sapientiam tuam eruditam esse scio, et quae tibi placere omnino agnosco: ut gaudeat mens tua in rationibus rerum, sicut mea multum gaudet tibi saepius talia dirigere. Benedictus Dominus Deus in donis suis, qui tibi clarissimam divinae legis scientiam, et iucundissimam naturalium rerum concessit cognitionem. Cuius ineffabili pietati nobis omnibus continuae ex tota voluntatis intentione agendae sunt gratiae, quod talem nobis perdonavit dominum et rectorem. Et assiduis precibus illius piissima potentia postulanda est, quatenus longaeva prosperitate et salute te nobis conservare dignetur, desiderantissime David. Nuper venit mihi libellus a Felice infelice directus, cuius, propter curiositatem, cum paucas paginolas legendo percucurri, inveni peiores haereses, vel magis blasphemias, quam ante in eius scriptis legerem. Asserens Christum Iesum nec filium Dei esse verum, nec etiam verum Deum esse, sed nuncupativum. Non intendens quid praedicator egregius de divinitate  Christi ait: Quorum patres, ex quibus Christus, qui est super omnia Deus benedictus in saecula . Et spero plura ibi inveniri posse, quae fidei catholicae adversari videantur. Si nihil aliud inveniatur contra fidem catholicam, hoc solum sufficit sibi ad perditionem sui. Vae mundo ab scandalis ! Ecce! qui adoratur ab angelis in coelis, negatur in terris ab hominibus verus esse Deus. Huius vero libri, vel magis erroris responsio multa diligentia et pluribus adiutoribus est consideranda. Ego solus non sufficio ad responsionem. Praevideat vero tua sancta pietas huic operi tam arduo et necessario adiutores idoneos, quatenus haec impia haeresis omnimodis exstinguatur, antequam latius spargatur per orbem Christiani imperii, quod divina pietas tibi tuisque filiis commisit regendum atque gubernandum. Surge vir a Deo electe, surge fili Dei, surge miles Christi, et defende sponsam Domini Dei tui. Cogita de sponsa tua, si quis eam ex honorare velit, quam patienter tuus hoc sufferat inimicus. Considera quoque quod iniuria filii tui in te perveniet; quomodo non multo magis iniuria et opprobrium Filii Dei Salvatoris tui, protectoris tui, largitoris omnium bonorum totis viribus vindicanda est tibi? Sta viriliter pro ea, quam accepisti a Deo tuo regendam et conservandam, quatenus potentia saecularis tibi proficiat in spiritalis gloriae divitias. EPISTOLA LXXXIV. AD DOMNUM REGEM. Epistolae Caroli Magni respondet de carmine conficiendo, de apparitione stellae Martis, de libello Felicis refutando, de quaestionibus a filia sibi motis, de supputationibus secundum Aegyptios emendandis.  Domino dulcissimo et vere dilectissimo David, magnifico atque a Deo coronato regi Flaccus veteranus miles perpetuam salutem. Laetissima mihi litterarum vestrarum chartula occurrit, febricitantem refocillans, dormientem resuscitans, imo et inertiae morbo torpentem ad antiquas studens reformare vires, et dulcem versificationis melodiam inter horribiles armorum strepitus, et inter raucos tubarum sonitus admonuit miscere: quatenus truces animorum motus aliqua musicae suavitatis melodia  mulcerentur: etsi vestrae mentis nobilissima stabilitas in una eademque soliditatis arce perpetualiter permaneat, et in medio aequitatis libramine inconcussa fortitudine vigeat. Tamen, ut puerorum saevitia vestrorum cuiuslibet carminis dulcedine mitigaretur, voluistis; etiam et hoc ipsum sapientissimo consilio praevidistis; quia saepe iratae mentis asperitas salubris consilii non invenit effectum, sicut assidua quoque mollities animi enervare solet fortitudinem. Sed inter haec morborum genera medio tramite prudens temperamentum consistit, inde tumentem furorem mitigans, hinc desidem animum erigens; et via regia in pacis consilio cuncta componit. Quod militantibus virtutis genus maxime necessarium esse, in antiquis historiarum libris legimus; ut cuncta sapiens temperantia, quae agenda sint, regat atque gubernet. Nam tria videntur in hoste consideranda, virtus, dolus, pax. Primo, an publica virtute vinci valeat adversarius? Sin autem, ad fraudes et ingenia doli res referenda sit. Et si nec hoc proficit, tunc pacis consilio inimicitiarum odia esse delenda videntur. Tamen si immites animos aliquid Flaccina  valeat fistula mulcere, omni sollicitudine esse reor, secundum opportunitatem temporis et personae, perficiendum. Ego vero Flaccus tuus interim vado perficere fideliter cum omni instantia quod vestra dulcissima auctoritas mihi per Magamfredum [Al., Magenfredum] fidelem vestrum demandare voluit. Et sciat certissime bonitas vestra quod nullus maius desiderium habet, sicut iustum est, vestri auxilii supplementum implere. Igitur amicus dicitur, quasi animi custos; id est, qui animum amici sui cum omni sollicitudine fidei studet custodire integrum, quatenus nullatenus sacrum amicitiae ius alicubi violetur. Et hoc rari sunt, qui intelligunt. Pene unusquisque secundum animi sui qualitatem, non alterius animi, qui amicus est suus, satisfactionem, amicitiam custodire quaerit. Et si hoc in amico et coaequali diligenter observari debet, ut inviolata animi integritas permaneat illius; quanto magis in Domino, et in tali persona, quae suos subditos omni honore exaltare et gubernare amat? Veterum igitur proverbialis fulget sententia: Amicus diu quaeritur, vix invenitur, difficile servatur. Et in sacra Scriptura: Amico fideli nulla est comparatio. Nunc igitur, quam diu quaesivimus inter Martia tela, Martis stella subito effulsit, quam sol diutissime tenuit, sed Naemei leonis terrore reliquit: qui ob memoriam Herculeae fortitudinis coelo inditus [Al., indutus] esse refertur, traditaque est Cancro per bimenstres ; et diverso pergens itinere, retrogradam cito illam erit facturus. Addidit se quoque splendida facie Canicula, medicis praemia exspectantibus multum amabilis. Cur vero tanto tempore sol eam habuisset absconditam, causa est, ut veteres voluerunt, radiorum solis, qui, ut fertur, inaequales planetarum cursus efficiunt. Et ideo forte errantes dicuntur, quia certum semper et unius modi cursum non habere noscuntur. Quod si ita est, ut aliquibus placet calculatoribus, dicant Aegyptiaci pueri, cur sol et luna inter eas numerentur, dum certos utrumque habet sidus cursus in annis, mensibus, diebus, horis atque momentis. Non enim errant in eo, ut aiunt, quod contra coelum ire videntur, dum certissimis peragunt temporibus sui cursus metas: sicut quinque stellarum cursus saepissime inordinate per zodiaci circuli latitudinem, vel errando, vel stando, vel retrocurrendo feruntur. De libello vero infelicis non magistri sed subversoris, placet mihi valde, quod vestra sanctissima voluntas et devotio habet curam respondendi ad defensionem fidei catholicae. Sed obsecro, si vestrae placeat pietati, ut exemplarium illius libelli domno dirigatur apostolico. Aliud quoque Paulino patriarchae. Similiter Richbono, et Teudulfo episcopis doctoribus et magistris, ut singuli pro se respondeant. Flaccus vero tuus tecum laborat in reddenda ratione catholicae fidei. Tantum detur ei spatium, ut quiete  et diligenter liceat illi pueris suis considerare Patrum sensus; quid unusquisque diceret de sententiis quas posuit praefatus subversor in suo libello. Et tempore praefinito a vobis, ferantur vestrae auctoritati singulorum responsa. Et quidquid in illo libello, vel sententiarum vel sensuum, contra catholicam fidem inveniatur, omnia catholicis exemplis destruantur. Et si aequaliter et concorditer cunctorum in professione, vel defensione catholicae fidei resonant scripta, intelligi potest quod per omnium ora et corda unus loquitur Spiritus; sin autem diversum aliquid inveniatur in dictis vel scriptis cuiuslibet, videatur, quis maiore auctoritate sanctarum Scripturarum vel catholicorum Patrum innitatur: et huic laudis palma tribuatur, qui divinis magis inhaereat testimoniis. De quaestionibus vero, quae filia mea famula vestra fidelissima interrogavit, non ordinatim recolo, nisi quod de psalmis, quos vespertina praesentis diei in capella cantavimus hora, ut aestimo, interrogavit. De eo itaque primum, ubi ait Propheta: Omnis homo mendax, quomodo ille homo mendax sit qui nunquam loquitur, sicut infantes et muti? Et iterum, cur dixisset in eodem Psalmo: Quid retribuam Domino pro omnibus, quae retribuit mihi ? Quid esset quod retribuit nobis Dominus? utique bona pro malis nostris. Item quaedam de luna interrogavit ex eo versu, ubi dicit: Per diem sol non uret te, neque luna per noctem (Psal. CXX, ). Et inde de natura lunae aliquid addidit interrogare, si frigidae esset naturae, quomodo ureret? Quae omnia vestrae saepientiae nota esse non dubitamus. Ideo non est opus nunc mihi interpretationes harum exponere interrogationum. Fuit quoque nobis sermo de columnis, quae in opere pulcherrimo et mirabili ecclesiae, quod vestra dictavit sapientia, statutae sunt. De Donato quoque, nescio, quid parvum interrogavit. Quod vero sanctissima vestra benevolentia nos admonere curavit, Aegyptiacum puerum percunctari de immutandis quibusdam supputationibus decem horarum vel quadrantilis supputationis, omnino gratissime accepit animus meus; ut liceat interrogari a vobis ignorata, vel per vos corrigere errata. Nam inter familiares personas et sacra charitatis nomina observari debet, ut in litteris discurrentibus magis emendatio sonet quam reprehensio. Eo modo omnes discere, intelligere, et ad veritatis viam pervenire valent. Equus quatuor habens pedes saepe cadit: quanto magis homo, unam habens linguam, per vices cadit in verbo? Nec me piget percunctari, audire, consentire veritatis rationibus. Nulla aetas, ut ait comicus, sera debet esse ad discendam sapientiam. Quapropter quaero, et quaerens diligenter audire cupio, quid sit immutandum in supputationibus decem horarum et dimidia per singulos menses: quid contra rationem naturae inveniatur in supputatione, quam chartula nostra vestrae direxit auctoritati. Nisi forte notaria manus verba, syllabas, vel litteras immutasset, quod saepe evenire solet non solum Latinis, sed etiam Aegyptiacis pueris, sicut in priore chartula nostra, de saltus diminutione per vestram devotissimam inquisitionem factum esse cognovi. Et ita error scribentis quodammodo dictanti deputabitur. Sed obsecro ut piissima bonitas vestrae sapientiae meum magis emendare curet errorem, quam scripta parvitatis meae in manus mittere reprehendentium. Sunt enim qui sibi laudem quaerunt ex alterius reprehensione. Et haec est infirma laus, et non valde laudabilis. Melius est amicum emendare quam reprehendere, sapienter se ostendere quam mordaciter alterum notare. Nunquam scripsissem talia, si vestram bonitatem nostrae insipientiae defensorem, vel emendatorem esse non crederem. Quod vero de sola Martis stella modo evenit, hoc et de omnibus quinque stellis errantibus in his partibus saepius solet evenire; ut diutius abscondantur quam regularis pagina veterum decantat. Et forte non aequaliter, nobis in his partibus borealibus conversantibus, ortus et occasus siderum evenit, sicut illis qui in orientalibus vel meridianis partibus  mundi morantur, ubi maxime fuere magistri qui nobis rationes et cursus coeli et stellarum ediderunt. Nam multa ex locorum diversitate, sicut vestra optime novit sapientia, immutantur. Nunc itaque, ut praediximus, vestrum servitium satis fideliter implere festinamus: deprecantes quoque Domini Dei nostri clementiam, ut citius suos cum honore et laude faciat reverti, subiectis omnibus inimicis nominis Domini nostri Iesu Christi, qui te ubique regat, et custodiat, et victorem faciat omnium inimicorum tuorum, seu visibilium, seu invisibilium: quatenus cum corona gloriae, multis feliciter regnaturum annis, ad regnum aeternae beatitudinis pervenire cum fidelibus suis concedat. EPISTOLA LXXXV. AD DOMNUM REGEM. Carolo varia de cursu siderum interroganti ex memoria respondet.  Omni virtutum genere nobilissimo, atque omni sapientiae decore clarissimo David regi, miles veteranus Flaccus salutem. Venit viator volando, quaestionariam auctoritatis vestrae habens in manu chartam syllabis breviorem, quam animi mei placuisset aviditati; sed quaestionibus altiorem, quam ingenioli mei attingere valuisset humilitas. Hortans seniorem fragili sensu coelestia scrutari, qui terrenarum necdum didicit rationes stellarum in coelo errantium vagabundos exponere cursus, qui herbarum in terra nascentium naturas nequaquam agnoscere valet. Et mirum, quomodo erraticas illarum semitas ad certum quis valeat reducere ordinem.  Quae ideo errantia dicuntur, quia incertos habere cursus putantur. Vel quid in quotidianis lunae laboribus nostra parvitas non valeat invenire, dum investigatas catholicorum doctorum, vel veterum philosophorum multiplici argumentatione regulares habemus rationes. Quid enim de concordia solaris lunarisque cursus per signa zodiaci lucidius dici poterit, quam quod talium inquisitor quaestionum Beda magister in scriptis suis nobis reliquit? Vel quid acutius quam quod naturalium rerum devotissimus inventor Plinius Secundus, de coelestium siderum ratione, exposuit, investigari valet? Sed nobis iter agentibus illorum, in quibus haec leguntur, librorum deest praesentia. Nihil de vestrae sapientiae profundissimis quaestionibus temere audemus respondere: postulantes clementiam vestram, ut iubeatis nobis dirigere primos praefati doctoris Plinii Secundi libellos, in quibus multiplices et obscuras argumentationes de vario siderum cursu explanare nititur; si forte Deo donante, inde vel inde aliquid eruere valeamus, quod vestrae sanctissimae praesentiae dignum ostendi videatur. Tamen ne me ita imparatum vestra invenisset chartula, vel somno inertiae torpentem, quasi nihil haberet repositum sibi in secreto memoriae cubiculo, quod interroganti proferre valeret; dicam, quid subito, quaerendo magis quam exponendo turbata mentis acie occurrere potuit; pleniorem, si forte opus erit, responsionem ad praefatos doctorum libros reservans. Prima vero auctoritatis vestrae interrogatio de concordia trecentarum et sexaginta partium, et lunaris cursus per duodecim signa sic se habuit, ut eadem ponamus verba: Sicut in solari decursu dierum, horarum, punctorumque divisione facta trecentorum [Cod. Vat., divisione facta trecentarum sexaginta partium et trecentorum] sexaginta quinque dierum et quadrantis est inventa concordia; sic et in lunari per dierum et horarum partitionem, viginti septem dies atque horas octo cum trecentis sexaginta zodiaci partibus facias convenire. Non subterfugio dicere, quid mihi videatur sagacitatem vestram hic in hac inquisitione sentire, utique aut augendum esse aliquid per singula signa lunae cursui, ut possit pervenire ad legitimas et definitas totius anni partes, quae in zodiaco notantur, vel etiam minuere partium numerum, ut concordare possit lunaris cursus zodiaci partibus. Quam quaestionem praefatus magister Beda in quodam capitulo, cuius principium esse arbitror: Quod si quis signorum nescius, lunaris tamen cursus agnoscere cupidus, etc., prout potuit, exponere videtur. Per duodecim partes, quibus quotidie luna elongabitur a sole, Plinius Secundus dicit lunam zodiacum tredecies in duodecim suis mensibus conficere. In suis dicit mensibus, non in solis. Addidit quoque duobus diebus, et sex horis, et bisse unius horae per singula signa lunam decurrere. Quod si verum est, trecentarum sexaginta partium numerositas lunae cursui optime convenire videtur. Quod unius figurae divisione magis, quam verborum multiplicatione, quia sapienti pauca sufficiunt, ostendendum esse non ignobile putavi. Cuius figurae formulam post huius epistolae textum ponere melius existimavi quam per eam seriem sermonis nostri dividere. In qua etiam figura et horarum diversitas agnosci poterit, si cui diligentius considerare placeat, quia aliter solares , aliter lunares computantur. Etiam in quibusdam locis et ipsi punctus aliter atque aliter computantur: ita, ut aliis supputationibus horam quinque punctos, et aliis quatuor habere inveniuntur. Etiam et ostenta aliter calculatores ponunt, aliter etiam mathematici solent dividere. Sic etiam et de minutis invenimus in mathematicorum subtilissimis argumentationibus aliter poni; ita, ut etiam minuta minutarum dicere solent. Sed haec alias. Nunc quod instat, agamus. Signorum vero partitiones per horas, et quomodo convenirent novem horae lunares quinque diebus solaribus, memini me in alia vobis dirigere epistola. Ideo nunc supervacuum esse arbitratus sum, aliquid inde dicere. Divisionem itaque horarum per uncias vobis cognitam esse non  ignoramus, sicut in libro de Temporibus legistis. Et quia operosum est lunae cursum per uncias horarum dividere, ideo magis calculatores ad horarum vel dierum mensuras lunae cursus redigere contenti sunt, ne nimia numerositas unciarum legenti fastidio esset. Tamen specialiter dictum esse debuisse, quod superest in singulis signis, et duobus diebus et sex horis, id est, octo unciis unius horae, putamus in eo loco ubi ait: operosum est in singulis signis horas minutatim dividere per uncias? Ideo duas horas tribus signis subtrahendum esse dixit, quia trium signorum viginti quatuor unciae duas horas implent, hora vero integra duodecim uncias habere debet. Quae omnia vestrae sapientiae praecognita esse non ignoramus. Quapropter de stella Martis incipimus dicere, quae videntur: cuius inquisitio mentes nostras diu fatigare solebat, ita ut nec apparens nostrae  satisfaciebat curiositati. Quae nuper sole morante in Leone nobis apparuit; propemodum, ut putamus, eo tempore quo apud nos inventa est eiusdem Martis imago. De qua etiam stella vestrae venerabili dignitati in alia epistola mox postquam a nobis visa fuit, secundum facultatem indagationis nostrae aliquid dicere curavimus. Sed modo pro vestrae epistolae exhortatione aliquid diligentius de ea scrutati sumus. Nam huiusmodi interrogationis verba posuistis: Et de Marte, qui anno praeterito in Cancro sidere solis lumine humanis obtutibus interceptus est, quid sentias; an naturalis sui cursus ratione, an solis vi, an prodigio actum sit, ut iter duorum annorum uno conficeret. Nam nuper sole Leonem deserente in Cancro nobis apparuit. Si solem comitatus est, quis tam celer cursus eius? Si toto anno stationem in Cancro fecit, sole in caetera signa migrante, cur in Cancro videri non potuit? Scholastica et acutissima argumentatio ista, ad quam succincte, quantum donaverit Deus, respondeamus. Quod autem ibi dictum est, solis lumine in Cancro interceptam esse stellam Martis humanis obtutibus: non aestimo solis lumine, toto anno praeterito, Martis stellam in Cancro interceptam esse; sed Cancrum opportuno tempore et naturali cursus sui ordine, cum stella Martis obiectu terrae humanis visibus interceptum esse. Igitur anno praeterito non memini me illum vidisse in Cancro, dum Cancer noctibus sui cursus ordinem agebat super  terram. Nec enim prodigiosum reor quod tanto tempore nobis non apparuit, sed naturali sui cursus ordine. Si enim praeterito anno in sidere Cancri non apparuit, et nunc in Cancro apparet; non uno anno cursus sui metam, sed spatio duorum annorum peragere dignoscitur, dum nunc secundo anno in altero versatur sidere. Quod vero additum est: si toto anno stationem in Cancro fecit, sole in caetera signa migrante, cur in Cancro videri non potuit? Etiam quia ipse Cancer, in quo stationem fecit, videri non potuit. Mox vero dum Cancer videri potuit, visa est et illa cum Cancro, qui anno praeterito cursu naturali noctibus sub terras recessit. In alia chartula scripsi de vi solis, inaequales cursus errantibus stellis facientis, ut poeta ait: ... Sol tempora dividit anni, ... Mutat noctemque diemque, ... Radiisque petentibus astra, Ipse vetat, cursusque vagos statione moratur. Quod saepissime Saturnus, Iovis et Mars pati videntur. Vestra vero veneranda sapientia et acutissima scientia videat, vel in hac, vel in illa, si quid dignum vel verisimile videri debeat; an aliud aliquid de tantis quaestionibus credendum sit. Nullatenus propter ignorantiam vos interrogare aestimavi. Quidquid inde sentiatis, obsecro ut benigna voluntate nobis innotescere non dedignemini. Non sum nimius meae sententiae defensor, sed devotus veritatis sectator. Haec vero subiecta figura in primo versu habet horas, in quibus  signa singula oriuntur, vel occidunt, vel de loco moventur. In secundo habet punctos in singulis signis decem. Tertius partes computat, quot habeant singula signa. Quartus, dies quibus moratur luna in unoquoque signo. Quintus, horas quae adiiciuntur diebus. Sextus, uncias octo, quae supersunt horarum numero, et bisse vocantur. Haec omnia propter facilitatem cognoscendi cursum lunae in unam coacervavi formulam. Si tamen veraciter inventa est ratio, quam vestra excellentissima quaesivit sapientia. EPISTOLA LXXXVI. AD DOMNUM REGEM. Assignantur causae ob quas luna minor vel maior appareat quam ferat astronomorum calculus.  Det tibi perpetuam clemens in secla salutem,    Et decus imperii, David amate! Deus. Venerandae auctoritatis vestrae omni melle dulciores apices, per aridos Belgicae latitudinis iter agenti campos occurrerunt mihi. In quibus, dum vestrae beatitudinis prosperitatem legens intellexi, et fidelium vestrorum amabilem perspexi salutem, totum me in gratiarum actiones Domino Deo Iesu Christo contuli, felicia Christiano populo tempora in vestrae felicitatis exaltatione et salute certissime sciens: pro qua semper Dominum deprecari gaudeo, eamdem semper audire desidero, et quasi optatum, a Deoque destinatum munus omni gaudio vestram incolumitatem cupiens semper audire. Quis enim est qui non gaudeat de sui capitis perfecta integritate? nisi forte furibundus, vel insanus, quem arctissimis Hippocratis vinculis alligandum esse censeo? Etsi iuxta Apostoli sententiam nemo carnem suam odio habet, sed etiam fovet et nutrit (Ephes. V, ); quanto magis in capitis sanitate, in quo est totius corporis perfectio et gloria omnis, membrorum compago gaudere debet? Sed ut de pulverulentis Campaniae glebis ad coelestis culminis nobilissimam acutissimamque considerationem me subito transtuleris: denuo in arcano pectoris mei Pythagoricae disciplinae scientiam, unde necdum discessit, renovare niteris, dum me in huiusmodi honestarum artium considerationibus nunquam desidem, quamvis minus doctum, invenistis. Nec fastidiosa segnities legentium, benevolentiae magistri iuste deputari debet, si plurimis inclytum vestrae intentionis studium sequentibus, forsan Athenae nova perficeretur in Francia, imo multo excellentior, quia haec Christi Domini nobilitata magisterio, omnem Academicae exercitationis superat sapientiam. Illa tantummodo Platonicis erudita disciplinis, septenis informata claruit artibus; haec etiam insuper septiformi sancti Spiritus plenitudine ditata omnem saecularis sapientiae excellit dignitatem. Ex cuius dono, si quid dignum ad interrogata respondere valeam, proferam. Inquisitio vero vestrae ingeniosae et clarissimae sapientiae haec fuit: Cur species lunaris corporis minor apparet oculis cernentium, quam calculantium curiositas  in numeris noctium inveniret, vel considerantium sollicitudo in partibus Signiferi conspiceret; nec ad easdem septimana in quintas decimas Kal. April. luna Geminorum in aspectu perveniret partes, ad quas illa multiplicata per punctos supputatio perducere debuit? Et tres huius varietatis causas, si quaelibet harum esse putaretur, supponitis, ut eadem ponamus verba quae nostris vestrae laudabilis sapientiae chartula insonuit auribus: ut sine ullo dicti Signiferi obliquitas; sive ipsius astrivagus in aethere cursus; sive insolita quaedam, et nunquam praeteritis retro saeculis lucis legitimae visa detractio faceret. Quam nos quoque diminutionem lunaris formulae perspicacius intuentes, eadem, quae vestris inhaeserat mentibus, motio nostri quoque cordis tetigit querelam. Sed tribus a vestra veneranda indagatione propositis huius diminutionis causis alias quoque tres probabili ratione invenimus causas, unde haec tanta diminutio iuxta veterum indagationem multorum defendi potuisset. Nam haec diminutio aspicientibus in lunari corpore solet fieri post impletam saltus supputationem, quae per decem novem annos vix tandem implebitur; ac veluti approximante ultimo anno circuli decennovennalis, quo unus dies saltus supputatione transiliendus est, saepissime maior luna aspicitur quam aetatis ratio ostendat. Sic etiam post huius saltus supputationem, in primis circuli decennovennalis annis minor saepe invenitur quam calculantium decantet memoria. Est quoque et altera causa qua minor videri solet per vices luna quam calculatio numerantium illam ostendat: dum paulo ante vesperam, vel unius horae tantummodo spatio accenditur luna, quae statim transacto solis occasu prima supputanda est. Nec mirum si minor appareat secunda, vel tertia, vel in caeteris etiam aetatibus suis luna, quam, si post unam horam prioris noctis accendatur; et post viginti duas vel tres horas, dum ad vesperam pervenerit, prima computetur. Et haec poterit esse ratio ut per vices minor appareat in specie, quam computetur in aetate. Sed et haec quoque minoratio in Ariete, vel circa eum signis, si lunaris incensio evenerit, saepius considerantibus occurrit; ita ut in Arietis signo miro modo contingere soleat, lunam prioris mensis novissimam mane videre, et subsequentis novam eiusdem diei vespere apparere in coelo, ut pote sexta hora diei incensa retro transactam mane, et post venientem vespere ostendit. Sed si ex illis, quas vestra inseruit auctoritas, causis aliqua fuit, sive ex his quae nostra posuit solertia, necesse est tamen ut Paschalis luna stans omnimodis inviolabilis permaneat. Nec enim fieri poterit ut hanc diminutionem speciei lunaris nemo priorum doctorum vel sanctorum Patrum vidisset, et qui in Nicaeno concilio rationem Paschalis lunae sagaciter invenerunt et catholice ordinaverunt: ut omnimodis perpetuo iure sanctissima resurrectionis Dominicae festivitas in toto orbe concorditer coleretur. Si quae vero huius diminutionis ratio verior in Plinio possit reperiri, sive propter saltum nuper transactum; sive propter bissextum prope imminentem: deprecor ut vestra iubeat prudentia inquirere, nobisque solita benevolentiae pietate intimare studeat. Quia domi manentibus nostros oculos nebulosa aquarum exaltatio [F., exhalatio], vel Belgici pulveris iter agentibus ventuosa aspersio caliginare facit. Ideo vestra bonitas adiuvare non dedignetur quaerentem, et in viam veritatis posse trahi et sponte sequentem. Vestra, precor, Christus coelestibus inclyta donis    Inlustret, repleat pectora, pacis amor. Dulcis amor vitae, dulcis laus, gloria dulcis    Sit tibi perpetua, David amate, salus. EPISTOLA LXXXVII. AD ARNONEM. . In Hunniam proficiscentem hortatur ad opus apostolicum bene obeundum.  Charissimo unanimoque amico Aquilae superspeculatori in Christi charitate salutem. Quarta feria post sanctam Pentecosten, litteras tuae beatitudinis accepi, charitate conscriptas, consilio corroboratas, fide sigillatas, in quibus sicut optavi, audivi; sicut speravi, agnovi. Nec me spes fefellit consilii, nec societatis cooperatio retardavit. Vestrum vero iter ad probandam rei veritatem modo in praesentia dispositum est; fortitudo vero exercitus, qui tecum vadit, ad cautelam et defensionem vestri directa est. Et hoc quodammodo ab ipsis processit Hunnis; et ideo in spe voluntatis Dei laetus hoc iter perage. Nos vero te, donante Deo, in pace cum certo consilio revertentem spectemus in his, ut aestimo, regionibus. obsecro, ut mox, te redeunte, dilectionis tuae litteras dirigas nobis, ut curiositas nostra certitudinem rerum per tuum intelligat consilium. Regnum itaque illud diu stabile fuit et forte: sed fortior eis, qui vicit illud, in cuius manu sunt omnes regum et regnorum potestates: et quemcunque voluerit, exaltat , et cuiuscunque cor voluerit, visitat, illuminat, et ad suum convertit servitium. Et si illius gratia respiciet super regnum Hunnorum, quis est qui se subtrahere audeat ministerio salutis illorum? Pauci nobis restant dies huius vitae, et valde desiderandum est, Deique misericordia toto corde deprecanda, ut illi in opere Dei finiantur. Quia plus uniuscuiusque de fine iudicatur quam de initio. In peccatis nascimur, sed gratia renascimur, quae nos in bono opere currentes comitetur, et usque ad finem firmum perseverare faciat. Tu vero, Pater sancte, amice fidelis, frater dilecte, fili charissime, cum prosperitate bona, divina tecum comitante gratia, perge in opus Dei, et cum gaudio revertere ad nos; et esto praedicator pietatis, non decimarum exactor; quia novella apostolicae pietatis lacte nutrienda est, donec crescat et roboretur ad acceptionem solidi cibi. Decimae, ut dicitur, Saxonum subverterunt fidem. Quid iniungendum est iugum cervicibus idiotarum, quod neque nos, neque fratres nostri sufferre potuerunt? Igitur in fide Christi salvari animas credentium confidimus. Vade modo, dilectissime frater, in benenedictione Dei, et consolatione Spiritus sancti. Albinus tuus est tecum in corde, quem utinam habeas cito socium in opere Dei. Nos matriculares pro te orare non cessamus, quatenus divina te ubique praeveniat et subsequatur gratia, ut cum multiplici pii operis fructu revertaris ad nos. Bonos et religiosos tecum habes socios, in quorum ore et conversatione nomen Domini Iesu glorificetur. Nos semper suspensi erimus de reditu tuo, donec videamus quem amamus, amplectamur manibus quem corde desideramus. Tertiam vero partem de laboribus tuis per singula loca seu episcopatus, seu monasterii, concessit tibi rex in eleemosynam tuam tradere, si dies tuus tecum prosequetur [Cod. Sal., te prosequeretur] in via, et hoc indiculis confirmari praecepit. Ecce deficiente chartula, non charitate, pennam deponimus, haec tantummodo salutationis verba subnectentes: Vivas Deo feliciter, vadas, et proficiens floreas in opere Dei; et te ubique euntem et redeuntem summi regis dextera protegat, et defendat, venerande, dilectissime et dulcissime EPISTOLA LXXXVIII. AD ARNONEM. Hortatur ad munus apostolicum impigre obeundum; nec se vel infirmitate corporis, vel cura propriarum ovium impediri patiatur.  Charissimo in Christo Patri infirmus in desiderio totius charitatis salutem. Fidei vestrae et firmae charitatis litterae me [in domo sancti Martini] invenerunt, sed Deo donante melius habentem. Et te summa Dei gratia melius ac melius habere concedat, et opus Dei quod in manibus habes, crescere faciat per multam latitudinem populi; et ne tepescat animus tuus, nec crebra te exterreat corporis tui infirmitas. Nam virtus ex infirmitate perficitur (II Cor. XII, ). Felix locus et hora in qua te constituit summus terrarum rector. Sed curre currendo, ut cursum tuum compleat Deus, et fidem conserves, et de reliquo tibi remaneat corona gloriae. Nos vero peccatorum vincula partim saeculi catenis, partim vinculis morborum currere abnegant, et quod in voluntate promptum est, in carne infirmatur . Sed fiat voluntas Domini: et qui coepit in spiritu, compleat in opere. Sciant omnes gentes, quasi stilo situlae. Quis ego nisi pulvis parvissimus? Tamen qui de pulvere evexit Dominus, potest de creatura facere quae vult: quia omnia, quae vult facit in coelo. Qui laboriosas piscatoris manus ab hamo ad coelestis regni transtulit clavem; et de persecutore sanctorum efficit praedicatorem populorum. Haec vero considerans nec de fraterna desperes salute, nec de propria dubites efficacia. Pauci sunt dies laboris, sed plurimi mercedis. Labora, labora pro me et pro te, ut tuus labor mihi proficiat; mea voluntas, si quid potest, te adiuvet. Trahe me post te precibus tuae sanctitatis: curremus simul, donec introducat nos rex in cellam vinariam, ordinans in nobis suae charitatis suavitatem . Et quia vox vestrae dilectionis ad nos pervenire non potest, saepius charta quam relationis vocant, currat. Frater, qui adiuvatur a fratre, quasi civitas firma est. Quam pulchri sunt pedes evangelizantium pacem, evangelizantium bona. [Exalta sicut tuba vocem tuam, et memento te dixit [Ita cod.; forte legendum memento te sequi eum, qui dixit]: Alias oves habeo, quae non sunt ex hoc ovili, quae vocem meam audiunt, et illas me oportet adducere, et fiat unum ovile et unus pastor (Ioan. X, ). Nec te priores oves impediunt, quin minus alias adducas, et facias unum ovile. Cognoscat sapientia vestra quid significat devotio nostra. De puero quem habemus in domo nostra, sicut filium erudiemus, et volente Deo perfectum faciemus virum ex illo. Erimus ei adiutores secundum causam et temporis rationem; et si volente Deo viderimus facies nostras, tunc omnia de illo, sicut de aliis multis, consilium salutis capiamus. Sicut fuit Albinus tuus, ita erit et in aeternum]; quia qui coepit charitatis bonum in nobis, ille perficiat, et ad fidei mercedem, credo, magnam perducat. Qui autem perseveraverit in finem, hic salvus erit. Dominus custodiat introitum tuum et exitum tuum ex hoc nunc et usque in aeternum . Vivas feliciter, et floreas in opere, verbo Dei. Vale, frater, in aeternum; memento semper orare pro nobis, et memor sit semper Deus adiuvare te. EPISTOLA LXXXIX. AD LIOBRADUM. Liobradi electi episcopi Lugdunensis amicitiam exoptat.  Pontifici, fratri, amico Liobrado electo Albinus salutem. Gratias ago Deo qui talem mihi perdonare dignatus est amicum, in cuius fide veritas, in cuius bonitate benignitas, in cuius consilio salus semper inventa est. Et quanto rariores nunc temporis tales inveniri possunt, tanto chariores haberi debent. Sicut gemmarum fulgor inter arenosam splendescit glaream, ita amicus probatus inter multitudinis circumstrepentem turbam gratissime eruitur, amplexatur, tenetur. Qui iuxta antiquitatis proverbium, diu quaeritur, vix invenitur, difficile servatur. Cuius parabolae interpretationem facile est ex teipso cognoscere. Et mirum in modum, quod omnes invenire volunt, vix ullus esse desiderat. Et hoc ideo, quia praeceptum Dominicum, si apertis audiant auribus, surdo tamen corde parvi pendunt: Omnia, quaecunque vultis, ut faciant vobis homines, haec eadem et facite illis (Matth. VII, ). Inter caetera virtutum insignia quae huic adiacent mandato, hoc quoque adiungitur, ut qui amicum velit invenire fidelem, sit ille cuicunque hominum amicus fidelis, vel in salute animae, vel in suffragio saeculari, quantum ad rem et personam cuiuslibet pertineat. Quod vero me interrogare voluisti de certitudine voluntatis vel loci, nihil tibi certum adhuc remandare habeo, nisi Deo miserante et vita comite, adhuc visurus eris faciem meam; licet nesciam propter occupationes meas vel vestras, ubi aut quando. Multoties, secundum opportunitatem portantium, litteras mihi dirigere satage, ut habeam curam tuae charitati rescribendi, et etiam demandandi quodcunque veniat mihi. Tantum diligenter deprecare Dominum Iesum, ut dirigat secundum suam magnam misericordiam vitam famuli sui in sanctissimae suae voluntatis effectum, et Christianae religionis, iuxta facultatem virium nostrarum, profectum. Pax aeterna regat Christi te, praesul amate, Semper in aeternum, praesul amate, vale. EPISTOLA XC. AD FRATRES LUGDUNENSES. Cavendum monet ab erroribus Hispanorum variis. Respondet quaestioni de observatione sabbati ante Dominicam Resurrectionis.  Religiosae in Christo conversationis vestrae, per Laidradum electum pontificem laudabilem audiens sollicitudinem, magno esse me gaudio delibutum fateor; quia Christus fons totius bonitatis, tales adhuc in his diebus, quando multorum refrigescit charitas , sui sancti nominis habet confessores, qui onera saecularium occupationum abiicientes, leve Christi iugum  propriis imponere cervicibus gestiunt: et veram, quae foras timorem mittit, charitatem et pectoribus suaviter retinent, et operibus veraciter ostendunt. Sed nunc tota hilaritate mentis coepti itineris cursus peragendus est; quia qui perseveraverit usque in finem, hic salvus erit. Quia si torpens pigritia clam boni operis irrepserit, mox malitia palam mali operis succrescit. Origo est iniquitatis, amissio bonitatis. Et dum suae voluntatis sequitur homo affectum, mox divinae servitutis perdit effectum. Inde prima angeli ruina fuit, qui in sua gaudens potestate, a summo declinavit bono. Et qui gloriosior fuit caeteris in conditione, factus est miserior omnibus in perditione. Unde se superbia erigit, inde maxime deiicitur. Ideo praecipue necessaria est Deo servientibus humilitas obedientiae. [Per humilitatis gradus ad culmen pervenitur sublimitatis]. Christus suis parentibus legitur esse subditus, ut nos humilitatis suae exemplo ad bonum informaret obedientiae. Quae est monachorum vita, nisi charitas, humilitas, et obedientia? Hae sunt semitae, quae ad aeternae arcem civitatis euntem deducit in eis, si catholica fides, quae per dilectionem operatur, comitatur currentem in istis. Novas vero, fratres charissimi, Hispanici erroris sectas tota vobis cavete intentione. Sanctorum Patrum in sequimini vestigia, et universali Ecclesiae sanctissima vos adiungite unanimitate. [Al., unitate] Scriptum est: Terminos Patrum tuorum ne transgrediaris. Et Symbolo catholicae fidei nova nolite inserere; et in ecclesiasticis officiis inauditas priscis temporibus traditiones nolite diligere. Per apostolicae doctrinae publicam pergite stratam; nec per diverticula cuiuslibet novitatis in dexteram vel in sinistram a via regia declinate. De adoptione vero, quam quidam iniuriose Christo Deo ingerere contendunt, ex auctoritate synodali habetis responsum. Unitas vero personae in duabus Christi naturis, naturalem Deo Patri Filium esse confirmat. Quia nequaquam in proprio, et in adoptivo potest esse persona. Ideo Christus proprius est Deo Patri Filius, et nos per illum adoptivi, non ille nobiscum adoptivus. Sicut ille solus sine peccato, sic ille solus sine adoptione; Patre in baptismo attestante: Hic est Filius meus dilectus, in quo mihi bene complacui (Matth. III, ). Et Apostolo: Qui proprio Filio suo non perpercit . Quid plura de his dicimus, de quibus sufficienter dictum habetis; nisi quod qui illum adoptivum Deo Patri esse credit, per illum Deo Patri adoptivus esse non creditur? Audivimus quoque aliquos in illis partibus affirmare, salem esse in sacrificium corporis Christi mittendum. Quam consuetudinem nec universalis observat Ecclesia, nec Romana custodit auctoritas. Tres sunt, iuxta apostolum Ioannem, qui testimonium dant, spiritus aqua et sanguis. Tria sunt quae in sacrificio huius testimonii offerenda sunt: panis, et aqua et vinum. Sicut enim spiritus vivificat corpus, ita panis confirmat cor hominis. Sicut enim sanguine liberavit nos Christus, ita et vino laetificat. Item de aqua: Qui biberit ex aqua, quam ego dabo ei, non sitiet in aeternum (Ioan. IV, ). Sic et panis, qui in corpus Christi consecratur, absque fermento ullius alterius infectionis, debet esse mundissimus; et aqua absque omni sorde purissima, et vinum absque omni commistione alterius liquoris purgatissimum. Igitur aqua utrique conveniat. Ex aqua et farina panis fit qui consecratur in corpus Christi: aqua et vinum in sanguinem consecrabitur Christi. Si enim aqua et sal, sicut huius sectae dicunt auctores, unius sunt naturae, infunde carnem recentem aqua, et aliam sale consperge: videbis cito, si unam aqua et sal habuerit effectivam potentiam. Nunquid caro Christi computruit in sepulcro, ut nunc sale indigeat corpus eius in sacrificio? Quod itaque in veteri lege sal praecipitur in victimis habendum, significatio tunc fuit futurae rei intelligendae, non observatio in praesenti tempore habendae: sicut omnia Iudaicae legis sacrificia, quae iuxta Apostolum in figura contingebant illis. Scripta sunt autem propter nos. Littera enim occidit, spiritus autem vivificat. Huius vero  sacratissimae oblationis figura in Melchisedech praecessit, qui vinum et panem Deo summo offerre solebat (Gen. XIV, ). Huius quoque mysterii sanctificatio nostrae salutis portendit effectum. In aqua vero populus intelligitur credentium. In granis tritici unde farina efficitur ut panis fiat, adunatio totius Ecclesiae designatur, quae igne sancti Spiritus in unum decoquitur corpus, ut suo capiti membra compaginentur. Item in aquis quae vino miscentur, figura, ut diximus, gentium designatur. In vino autem sanguis Dominicae passionis ostenditur. Atque ita, dum in sacramentis aqua tritico vel vino miscetur, fidelis populus Christo . Sed de huiusmodi figurationibus epistolaris angustia diu me disputare prohibet. Sed et canones Carthaginenses cap.  de sacrificio corporis et sanguinis Domini: Nihil amplius offertur, quam ipse Dominus tradidit; hoc est, panem et vinum aqua mistum. Tertia quoque nobis de Hispania, quae olim tyrannorum nutrix fuit, nunc vero schismaticorum, contra universalem sanctae Dei Ecclesiae consuetudinem, de baptismo quaestio delata est; affirmantes quidam sub invocatione Trinitatis unam esse mersionem agendam. Videtur enim Apostolus huic observationi esse contrarius in eo loco, ubi ait: Consepulti enim estis in Christo per baptismum. Scimus enim Christum, licet hoc synecdochice sit intelligendum, tres dies et tres noctes in sepulcro fuisse, ipso dicente ad Iudaeos: Sicut fuit Ionas in ventre ceti tribus diebus et tribus noctibus, sic erit et Filius hominis in corde terrae tribus diebus et tribus noctibus (Matth. XII, ). Possunt tres noctes tres mersiones, [et tres dies] tres elevationes designare. Sicut Christus tertia die resurrexit, ita et nos tertio die de fonte vitalis lavacri elevati, in novitate vitae cum illo ambulemus . Legimus et in epistola sancti papae Leonis, quam de baptismo ad omnes Siciliae conscripsit episcopos, ubi post congruam disputationis seriem, ita subiunxit dicens: Quamvis ergo et illa quae ad humilitatem, et illa quae ad gloriam pertinent Christi, in unam concurrant eamdemque personam; totumque quod in illo virtutis divinae est et infirmitatis humanae ad nostrae reparationis tendat effectum, proprie tamen in morte crucifixi, et in resurrectione mortui, potentia baptismatis novam creaturam condit ex vetere: ut in renascentibus et mors Christi operetur et vita; dicente beato Paulo apostolo: An ignoratis, fratres, quia quicunque baptizati sumus in Christo Iesu, in morte ipsius baptizati sumus? consepulti enim sumus cum illo per baptismum in mortem: ut quomodo surrexit Christus a mortuis per gloriam Patris, ita et nos in novitate vitae ambulemus. Si enim complantati facti sumus similitudini mortis eius, simul et resurrectionis erimus, et caetera, quae latius magister gentium ad commendandum sacramentum baptismatis disputavit. Et apparet ex huius doctrina, regenerandis filiis hominum, et in Dei filios adoptandis, illum diem et illud tempus electum, in quo per similitudinem formamque mysterii ea quae geruntur in membris, his quae in ipso capite sunt gesta, congruerent: dum in baptismatis regula et mors interiit  interfectione peccati, et sepulturam triduam imitatur trina demersio et ab aquis elevatio, resurgentis instar de sepulcro (Epist. , cap. , tom. LIV Patrol. col. ). Sed et beatus Hieronymus in libro secundo Tractatus in Epistolam sancti Pauli ad Ephesios in expositione sententiae: Unus Deus, una fides, unum baptisma: unus Deus et Pater omnium, qui super omnes et super omnia et in omnibus nobis; de trina mersione ita ait: Si enim, ut aestimant Ariani, Deus Pater solus est Deus, eadem consequentia solus erit Dominus Iesus Christus, et nec Pater erit Dominus, nec Filius Deus. Sed absit, ut non sit vel in dominatione deitas, vel in deitate dominatio. Unus est Dominus et unus est Deus, quia Patris et Filii dominatio una deitas est. Propterea et fides una, quia similiter in Patrem et in Filium et in Spiritum sanctum baptizamur, et ter mergimur, ut Trinitas [Al., Trinitatis] unum appareat sacramentum. Et non baptizamur in  nominibus Patris et Filii et Spiritus sancti, sed in uno nomine, quod intelligitur Deus. Et miror qua consequentia in uno vocabulo, eodem opere, et eodem sacramento naturae diversitatem Arius, Macedonius, suspicentur concordante impietate discordia, et a creatura in Filio et in Spiritu sancto coenosum fontem tenentes, diversos haereseon rivulos duxerint. Unum baptisma: et contra Valentinum facit, qui duo baptismata esse contendit; et contra omnes haereticos, ut sciant se non habere baptisma, sed in una Christi Ecclesia fontem esse vitalem. Potest unum baptisma et ita dici, quod licet ter baptizemur propter mysterium Trinitatis, tamen unum baptisma reputetur. Unum quoque baptisma est in aqua, et in spiritu et in igne: et de quo  loquitur: Baptismo habeo baptizari. Et alibi: Baptismate meo baptizabimini (Marc. X, ). Sunt etiam versus beati Ambrosii episcopi, de ternarii excellentia nobilissimi, quos ad confirmationem trinae mersionis huic epistolae inserere placuit. Omnia trina vigent sub maiestate tonantis. Tres, Pater et Verbum, sanctus quoque Spiritus, unum. Trina salutaris species crucis, una redemptrix. Tertia lux Dominum remeantem a morte recepit. Trina dies Ionam tenuit sub viscera ceti. Tres pueri cernere Deum flagrante camino. Ter Sabaoth sanctum referens benedictio psallit. TER MERGENDUS AQUA EST, CUI GRATIA PLENA LAVACRI. Testibus stabilis constat tribus actio cuncta. Terno mense suis redeunt sua tempora membris. Tres sunt aetates, flos et robur, aegra senectus. Tres moduli in causis, iudex, defensor et actor. Tres in secla gradus, ortus, transcursio, finis. Tres spem quae palpant, requies, lux, gloria vitae. Haec vero praecipui doctores et sanctissimi Patres nobis reliquerunt in suis testimonia dictis. Nobis vero iuxta parvitatem ingenioli nostri videtur, ut sicut interior homo in fide sanctae Trinitatis ad imaginem sui conditoris reformandus est, ita et exterior trina mersione abluendus esse: ut quod invisibiliter Spiritus operatur in anima, hoc visibiliter sacerdos imitetur in aqua. Nam originale peccatum tribus modis actum est: delectatione, consensu, et opere. Itaque et omne peccatum aut cogitatione, aut locutione, aut operatione efficitur. Ideo triplici generi peccatorum trina videtur ablutio convenire: vel propter originale peccatum, quod in infantibus valet ad perditionem, vel propter illa quae in profectioris aetatis hominibus voluntate, verbo, vel facto adduntur. Ut vero cognoscatis huius sacratissimi mysterii significationes, iuxta sanctorum Patrum intelligentiam et statuta ecclesiastica, vestrae charitati eadem sacramenta catholica interpretatione ostendam. Nam magna sanctitate, et venerabili significatione, quidquid in eis geritur, statutum esse, neminem dubitare fas esse arbitramur. Primo paganus catechumenus fit, accedens ad baptismum, ut renuntiet maligno spiritui et omnibus damnosis eius pompis. Exsufflatur etiam, ut fugato diabolo, Christo Deo nostro paretur introitus. Exorcizatur, id est, coniuratur malignus spiritus, ut exeat, et recedat, dans locum Deo. Accipit catechumenus salem, ut putrida et fluxa eius peccata sapientiae sale, divino munere, mundentur. Vera deinde Symboli apostolici traditur ei fides, ut vacua domus et a prisco habitatore derelicta, fide ornetur et praeparetur habitatio Deo. Tunc fiunt scrutinia, ut exploretur saepius, quam firmiter, post renuntiationem Satanae, sacra verba datae fidei radicitus corde defixerint. [Tanguntur et nares, ut quandiu spiritum naribus trahat,  in fide accepta perduret]. Pectus quoque perungitur oleo, ut signo sanctae crucis diabolo claudatur ingressus. Signantur et scapulae, [ut undique muniatur. Item in pectoris et scapulae] unctione signatur fidei firmitas, et operum bonorum perseverantia. Et sic in nomine sanctae Trinitatis trina submersione baptizatur. Et recte homo, qui ad imaginem sanctae Trinitatis conditus est, per invocationem sanctae Trinitatis ad eamdem revocatur imaginem. Et qui tertio gradu peccati, id est, operatione cecidit in mortem, tertio elevatus de fonte per gratiam resurgat ad vitam. Tunc albis induitur vestimentis, propter gaudium regenerationis, et castitatem vitae, et angelici splendoris decorem. Tunc sacro chrismate caput perungitur, et mystico tegitur velamine, ut intelligat se de anathema, regni et sacerdotii dignitatem portare, iuxta Apostolum: Vos estis genus regale, offerentes vosmetipsos Deo vivo hostiam sanctam et Deo placentem. Sic corpore et sanguine Dominico confirmatur, ut illius sit membrum, qui pro eo passus est et resurrexit. Novissime per impositionem manus a summo sacerdote septiformis gratiae Spiritum accipit, ut roboretur per Spiritum sanctum ad praedicandum aliis, qui fuit in baptismo per gratiam vitae donatus aeternae. Videtis quam fideliter, rationabiliter et prudenter haec omnia tradita sunt nobis observanda. Nemo catholicus contra Ecclesiae auctoritatem, nemo sobrius contra rationalem consuetudinem, nemo fidelis contra pietatis intelligentiam certare audeat. Et ne schismaticus inveniatur et non catholicus, sequatur probatissimam sanctae Romanae Ecclesiae auctoritatem: ut unde catholicae fidei initia accipimus, inde exemplaria salutis nostrae semper habeamus; ne membra a capite separentur suo; ne claviger regni coelestis abiiciat, quos a suis deviasse intelligit doctrinis. Epistolam vero quam a beato Gregorio de simpla mersione dicunt esse conscriptam, in Epistolari suo Libro, qui de Roma nobis allatus est, non invenimus; alias vero omnes perspeximus in eo Libro, quem ad occidentalium partium ecclesias, pontifices et reges scripserat. Ideo dubii sumus, an illius sit, an ab aliquo huius sectae auctore sub eius nomine scripta sit. De observatione vero, unde interrogastis, sanctissimi sabbati, quod Dominicae resurrectionis diem praecedit, dignissimum nobis videtur ut omni veneratione habeatur iucundus. Et quidquid aliis diebus in quadragesimalibus epulis, seu salutis causa, seu necessitate qualibet cogente, utendum fiat, in eo die non respuendum esse nobis videtur dignum: non ad satietatem gulae, sed ad venerationem sanctitatis. Non itaque Deus tantum requirit quid manducemus, quantum considerat qua facilitate abstineamus ab interdictis, vel qua modestia utamur concessis. In omnibus his temporum ratio, et fraterni amoris convenientia observanda est. Ideo Dominum in Evangelio Iudaeis legimus dixisse, dum de Ioannis abstinentia, et de sui ipsius ad homines convenientia parabolam puerorum proposuit dicens: Et iustificata est sapientia a filiis suis. Id est, filii sapientiae intelligunt in omnibus rebus ubique modestiam rationabilem, et concordiam pacificam esse laudabilem. Quae etiam cuncta vestra sanctitas, fratres charissimi, in opere melius agnoscit, quam nos verbis proferre valeamus. Vos vero coeptum salutis aeternae iter magna devotione mentis et corporis peragite, quatenus ad perpetuam coelestis gloriae coronam pervenire mereamini. Meque in sanctis orationibus vestris, obsecro, ut familiariter habeatis. Multum valet deprecatio iusti assidua, iuxta apostolum Iacobum: quanto magis multorum fratrum? Deus secretorum testis novit, quantum vos proficere in omni bonitate desidero, et de huius mortalitatis aerumnosa miseria ad aeternitatis gaudia transire concedat. Huius vero epistolae exemplar fratribus, qui in insula Lirina Deo deserviunt, ut dirigere faciatis, deposco: quia illi meam parvitatem de huiusmodi quaestionibus interpellare curabant. EPISTOLA XCI. AD ARNONEM. Eum videre desiderat; tempora periculosa deplorat: se ad palatium vocatum, et Felicem a Laidrado ad regem ducendum significat, etc.  inter omnes Alpinae celsitudinis aves charissimo salutem. O si mihi translatio Habacuc esset concessa ad te, quam tenacibus tua colla strinxissem, o dulcissime fili, amplexibus? Nec me longitudo diei fessum efficeret, quin minus premerem pectus pectore , os ori adiungerem, donec singulos corporis artus dulcissimis oscularer salutationibus. Sed quia hoc peccata mea impediunt, ut in tardo corpore fieri valeat, instantius efficiam, pennam charitatis lacrymoso intingens gurgite, ut suavissima salutationis verba scribantur in chartula, ut per manus currentis viatoris veniat ad filium charitatis meae, qui est pater meritis, frater charitate, filius aetate; ut me legat lugentem, quem non aspicit laetantem. O dura divisio gravi ponderis in corpore! o dulcis coniunctio in dilectionis visceribus! o vera fraternitas, quae nunquam dividitur, quae non minus in absente ardet quam in praesenti clarescit! In hac, obsecro, nostra tecum semper vigeat memoria, ut fragilitas nostra vestris fulciatur orationibus, et non recedat de corde nomen diligentis te; sed in Christo sit unitas, sine quo nulla perfecta est charitas.  Multas habemus curiositates de fide catholica, quia plurimi sunt impugnatores. Ideo nobis necessarium est multorum fulciri intercessionibus, ut multis divina donante gratia prodesse possimus. Tempora sunt periculosa, et tribulatio super tribulationem semper advenit. Populus in egestate, principes in labore, Ecclesia in sollicitudine, sacerdotes in querelis. Omnia turbata sunt; tamen ille, credo, miserebitur, cuius misericordia speciosa est in tempore tribulationis; cuius te laudi et honori semper insistere multum gavisi sumus. Reficit enim spiritum nostrum de religiosa vita vestra, sive domo, sive in itinere. Ideo non est mihi admonere facientem, nec plena implere, sed congaudere gaudentibus, et in tuis profectibus Deum laudare. Dum poteris operare opera Dei: et dum lucem habeas, curre, donec pervenias ad bravium supernae beatitudinis. [Utinam citius superveniente aestate te mereamur videre. Nam medio Maio, perficiente Deo, ad palatium me esse arbitror, secundum quod domnus rex demandavit nobis. Et Felix novitatis assertor habet iuratum venire ad domnum regem rationem reddere fidei suae. Ideo diligentius orate pro nobis]. Ego vero vernaculus sanctae Dei Ecclesiae vobiscum stare habeo, et quod sacerdotum Christi unanimitas credit et praedicat, in hoc ego laboro, et cum meis loquor, et pro filiis sanctae Dei Ecclesiae aperiam os meum, si ille implebit illud, qui ait: Aperi os tuum, et ego implebo illud (Psal. LXXX, ). Desiderans docere viam Domini, et confirmare titubantes, et exhortari stantes, et erigere iacentes per eum et in eo, qui erigit elisos et solvit compeditos. Dominus Iesus Christus, pro quo mihi, et per quem mihi sermo est, ut eum verum Deum, et verum Filium Dei omnibus, volentibus et nolentibus audire, testamur. Hildegarius portavit de sancto Martino, id est, sancti Ambrosii de fide catholica ad Gratianum imperatorem, et Tractatus in prophetas Ioel et Amos; hos vero libellos, si in monasterio remansissent, omnimodis tecum affer si venias; sin autem, remitte nobis. Si vero portasset secum, mittatur, ut reddat, ut benedictionem sancti Martini habeat, quia de illius sunt armario, quem nihil per nos perdere optamus. Illum vero praefatum puerum bene fecisti, dum dedisti eum saeculo servire, quia studium ecclesiasticae vitae noluit insisti : et non mihi irascaris contra eum. Sciebam illum nolle quod vos velle sciebam; sed nolui, ut per me a te separaretur, qui ad te sanguine pertinebat, timeo, non spiritu. Tamen non est desperandum de eo, potens est Deus de lapidibus istis suscitare filios Abrahae. Benefac, obsecro, Mago meo nigro; erit enim utilis in domo Dei. Semper nobiscum fuit, bonam habuit voluntatem et humilitatem, seu in servitio Dei, seu etiam in lectionis studio; et quidquid ille accepisset, fac eum partiri cum plurimis, ut sermo Dei crescat in Ecclesia, cui Deo dispensante deservis. Saluta, obsecro, omnes fratres nostros in pace et charitate, Patremque nostrum Alimum episcopum, et caeteros consacerdotes vestros. Hortare illos semper ad praedicationis officium. Memento dum pallium accepisti apostolica sede, maius te accepisse onus, et debitorem esse omni personae et dignitati, fiducialiter verbum Dei praedicare]. Noli, noli tacere, sed clama, et ne cesses. Exalta sicut tuba vocem tuam , et ostende omnibus viam salutis aeternae, et dic: Currite, haec est via regia, haec est strata publica, quae ducit ad palatium Dei Christi, in quo est pax, laus et gloria, ad quem pervenientes memores estote mei. solemnitas Omnium Sanctorum. Ecce, venerande Pater Arne, habes designatam solemnitatem Omnium Sanctorum, sicut diximus, quam continue in mente retineas, et semper pro anniversario tempore colere non desistas, attendens illud et intente considerans, quoniam si Elias, unus ex illis, in Veteri Testamento oratione sua, dum voluit, claudere coelum potuit praevaricatoribus, et aperire conversis, quanto magis  Omnes Sancti in Novo Testamento? ubi eis specialiter et patenter claves regni coelesti commissae sunt, et claudere coelum possunt incredulis, et aperire credentibus, si intima dilectione honorificantur a fidelibus, et coluntur glorificatione eis condigna. Quod ut fieri digne possit a nobis, lumen verum, quod illuminat omnem hominem, Christus Iesus, illuminet corda nostra, et pax Dei, quae exsuperat omnem sensum, per intercessionem Omnium Sanctorum eius, custodiat ea usque in diem aeternitatis. Hanc solemnitatem sanctissimam tribus diebus ieiunando, orando, missas canendo, et eleemosynas dando pro invicem sincera devotione praecedamus] EPISTOLA XCII. AD ARNONEM. Epistolam cum muneribus se accepisse; ac se medio mense Maio apud regem, quo etiam Felix adducendus est, futurum significat.  Dilectissimo filio Aquilae Albinus salutem. Acceptis sacerdotalibus dilectionis tuae muneribus cum magno gaudio et laetitia, simul et suavissimis litteris, in quibus omni favo dulcior redolebat mihi charitas, et quam saepius probavi, semper amavi; et quadam familiaritate intra cordis mei arcana, quasi thesaurum desiderabilem, tuae faciei et nominis memoria recondidi: et quod nigrum in capillis videtur, candidum in corde amatur. Sed omnimodis obsecro, si fieri possit, hoc anno superveniente videam dulcissimos oculos, ut amplectar, deosculer non solum ore, sed etiam toto corde. [Iam pridem tuae charitati longiorem scripsi epistolam, et direxi Chlotario fratri, ut per vestros homines ad vos perveniret. Ideo paucis modo sermonibus loquor in hac praesenti chartula. Venit enim XIV Kal. April. mihi epistola vestra cum muneribus, et ego statim hanc scripsi, desiderans te multum videre. Iam, Deo volente, medio mense Maio apud regem cogito esse, quia Laidradus filius noster adducere habet Felicem illum, cum quo nobis sermonis contentio est. Et utinam Paulinus noster charissimus Pater veniat. Si tibi causa opportuna fiat, multum desidero ut te habeamus praesentem]; quia multum tecum habeo conferre, quae per chartam, propter infidelitatem portantium, nolo indicare. Tu vero cautior esto inter hostilia arma. Tuum est praedicare, non pugnare; pacificare, non discordare; revocare ad vitam, non in mortem mittere, sicut tua optime novit sanctitas.  [Hildegarius duos libros sancti Martini secum portavit, sicut in alia epistola tibi designavi. Rogo ut facias venire; hoc est, sancti Ambrosii De fide, et Tractatus in Ioel et Amos prophetas. Et Magum meum saluta, et fac illi bene, bonus est enim frater; et omnibus filiis sanctae Ecclesiae Ratbertum facias bene, et saluta omnes in nomine Albini, et caeteros consacerdotes tuos, et orate pro nobis]. Et Dominus Deus dirigat corda nostra (II Thessal. III, ) et sensus nostros ad salutem plurimorum, ut proficiat et clarescat verbum Dei in auribus multorum, et in corde recondatur fides catholica. Deus Dei Filius Iesus Christus Dominus noster te tuosque fideles custodiat, et florere faciat in charitatis officio, et fidei veritate semper in aeternum, dilectissime fili. EPISTOLA XCIII. AD FRATRES IUVAVENSIS ECCLESIAE. Laudat illorum regularem conversationem; et hortatur ad bene obeunda officia monachorum.  Sanctissimis in Christo fratribus Iuvavensis ecclesiae, humilis levita Albinus in Christi charitate salutem. Audiens laudabilem in Christo unanimitatis vestrae conversationem, multa animus meus laetitia gavisus est, multoque anhelabat desiderio praesentialiter ordinem videre vestrum, et meipsum humili devotione vestris sacrosanctis commendare orationibus. Sed quia hoc hucusque prohibuit variarum eventus rerum, et prolixa terrarum longinquitas [non sinit corporaliter ire, ubi mens summo desiderio semper adesse praesentialiter cupit], meae parvitatis litterulas in hoc officium dirigere curavi, ut desiderium cordis mei in apicibus cognoscatis, quod et olim pio Patri Aquilae pontifici, germano meo pastori vestro iniungere studui, cupiens spiritali praesentia unus esse ex vobis, et unum esse vobiscum, ut vestra me sanctitas a terrenis levaret cupiditatibus, et in coelesti vobiscum collocaret desiderio. O quam felix est vita monachorum! Deo placabilis, angelis amabilis, hominibus honorabilis. Qui hic fideliter vivit inter homines, haud dubium feliciter regnat inter angelos. Hanc primitiva per apostolos in Iudaea initiavit Ecclesia, quibus omnia communia fuisse leguntur, et nemo aliquid suum esse dicebat. Hoc non solum in saeculari substantia servandum esse arbitror, sed etiam in desideriis spiritalibus, ut omnes unum concupiscant, et obedientiae bonum magis exsequantur quam propriae voluntatis affectum. Si Christus suam non venit facere voluntatem, sicut ipse in Evangelio testatur, sed Patris, quanto magis monachus suam non debet facere voluntatem, sed Christi? Nec segnis in opere Dei, sed studiosus; nec tantum considerare quid iubeatur, sed quomodo perficiatur quod iubetur, ne ullatenus murmurationis malum crescat in aliquibus. Si aliqui ex populo Dei in eremo propter murmurationis perierunt peccatum, quanto magis monachus monasterii spiritali plectatur vindicta, si murmurationis malo mentem insolescere non metuit?  Quapropter cum gratiarum actione accipiat quod ei pastoris cura providerit sufficere. Sit enim sanctae pacis concordia inter cunctos, vitae castitas in adolescentibus, morum gravitas in senibus, fervor operis in iuvenibus: nec quisquam se canonicis horis vel regularibus psalmodiis subtrahat. Melius est cum angelorum coetibus Christum laudare, quam torpentem segnitia somno delectari, vel vigilando inania exsequi desideria. Et non solum verba sanctae lectionis resonent in ore, sed intima cordis compunctio sequatur verba legentis vel cantantis: et nullatenus horis competentibus sacrae Scripturae lectio recedat de manibus, quia diversae nunc haereses, sicut audistis, catholicae fidei puritatem maculare nituntur. Quapropter armate vosmetipsos scientia veritatis, sententiis evangelicae auctoritatis, ut resistere valeatis contradicentibus veritati. Quomodo pugnat inermis? vel quomodo docere potest, qui discere noluit? Spiritales sunt divitiae, sapientia in corde, ut Salomon ait: Thesaurus desiderabilis requiescit in ore prudentis . Sanctae fidei veritatem diligenter discite, et agnitam cordis recondite thesauro, et spe firmissima vos retinete ad Deum, et charitate ferventissima illum amate, honorate et laudate: quia haec est pars optima, quam Maria elegit, sedens secus pedes Domini, quae non auferetur ab homine in aeternum . Sed tanto ardentius post hanc vitam amatur Christus, quanto perspicacius eius intelligitur bonitas. Sed non est opus meae parvitati vos admonere de singulis, dum habetis sacrae institutionis libros notissimos, et pium Patrem pastorem vestrum praesentem, qui vos viva voce melius admonere poterit, quam mea series litterarum. Tamen, ut debitam vobis ostenderem charitatem, paucis vos apicibus appellare studui, ad agnoscendam in vos meae dilectionis fiduciam. Praefato itaque Patri cum omni humilitate obedite. Ille habet rationem reddere sollicitudinis suae pro vobis, et vos obedientiae vestrae in illum aequaliter rationem reddere habetis. Ille pro vobis in magno positus est periculo: vos pro illo magna charitate intercedere studete, ut mercedem pro vobis habeat apud Deum, et vos requiem cum illo habeatis in regno Dei. Filiorum eruditio laus est magistrorum, et profectus gregis merces est pastorum. Divina auxiliante gratia custodite vos, fratres, in omni castitate, humilitate, concordia et charitate, onera vestra invicem portantes. Omnis sermo malus et impudicus, et impatiens, et inutilis ex ore vestro, non procedat; sed quae sancta sunt, pia et iusta, et vestrae condigna sanctitati, ad exhortationem audientium, loquimini. Et semper Deus honorificetur in ore vestro, et quae ad pacem pertinent veram, tota sectamini intentione, et Deus pacis erit vobiscum: et pax, quae exsuperat omnem sensum, custodiat corda vestra in omni bonitate et pietate. Beati pacifici . Summa nobilitas est filium esse omnipotentis Dei. Sed haec nobilitas magna morum dignitate promerenda est. Non enim estis vestri, sed Christi, qui vos magno emit pretio, hoc est, suo sanguine. Portate Deum in corpore vestro, ut Deus dignetur habitare in cordibus vestris: quatenus ex hac brevi et laboriosa vita, ad aeternam requiem et beatitudinem pervenire mereamini, intercedente beati Hrotbercti, aliorumque Patrum sanctitate pro vobis. Divina pietas in omni bono florere vos faciat, fratres charissimi. EPISTOLA XCIV AD ARNONEM. Mittit Paschalia carmina, et admoneri cupit parochianos, seu curiones suae dioecesis ad vitae probitatem, ad officia sua bene obeunda.  Aquilae per Alpes volanti, per campos currenti, per urbes ambulanti humilis terrigena salutem. [Paschalia paci vestrae direxi carmina, prout dictaverunt Magi mihi. Vos videte, an placeat ad scribendum, vel proficiat ad legendum. Misi quoque fratribus litteras, rogans ut in praesentia vestra legantur, uti me commendes illorum orationibus, tuis quoque parochianis qui solent ad dedicationem sancti chrismatis venire. Illis quoque scripsissem tuae causa charitatis, si nimium non esset praesumptuosum. Tamen] admoneas eos de vitae castitate, de morum honestate, de orationum vigilantia, de precationis instantia; et unusquisque subiectam sibi plebem bene in Dei voluntate eruditam habeat, ecclesiamque bene directam. [Et ut viduarum, orphanorum, et pauperum maxime curam habeant (Eccli. IV, , , seq.; VII, ). Scholares quoque habeant, et diligenter discere eos faciant psalmos, et cantilenam ecclesiasticam, ut in singulis ecclesiis cursus agatur quotidianae laudis Dei]. Unusquisque vero suum in Domino honorificet ministerium, ut non sit vituperatio in sacerdote Christi, sed laudatio in praedicatore veritatis . [Et ut sanctum baptisma diligentissime exerceant, quia in nullo loco periculosius erratur; sicut nec fructuosius, si bene observatur]. Hortenturque singuli ad confessionis puritatem, ad poenitentiae compunctionem: quia hoc secundum baptisma est in Ecclesia, ut qui post primum erraverit in aliquo delicto, in hoc secundo corrigatur. Sit tibi Deus ubique adiutor, ut proficias in omni bono, et multiplici dignus mercede habearis in conspectu Domini Dei tui. Usque in Kalendas Maias vestrum in his partibus sperabo adventum. Regem speramus in Saxoniam iturum. De mea vero causa, volente Deo, dum veneris, aliquid certius innotescere habemus. Tantum orationibus adiuva fragilitatem nostram, ut dirigat nos Christus in suae pietatis voluntate, ut faciamus quae beneplacita sunt ei (Eccli. II, ). Deus Christus ad profectum suae sanctae Ecclesiae, bona valetudine beatitudinem tuam conservare dignetur, desiderande Pater!  EPISTOLA XCV AD DOMNUM REGEM. Gratias agit pro bonis acceptis: de perturbatione Ecclesiae et regni conqueritur. Hortatur regem, ut maximam curam impendat Ecclesiae; remissa nonnihil severitate in Saxones.  Gratias agimus clementissimae bonitati vestrae, dulcissime David, quod nostrae parvitatis memoriam habere digneris, nobisque innotescere, quae famulus vester fidelis nostris insonuit auribus. Nec in hoc solum grates ferimus continuas vestrae pietati, sed in omnibus bonis quae mecum ex die qua parvitas mea vobis nota facta est, perfecit. Optime incepistis sed melius consummastis. Quapropter continuis precibus Domini nostri Iesu Christi clementiam deprecor, quatenus qui tibi optima quaeque in terrena felicitate concessit, longe meliora aeternae beatitudinis regna tibi aeternaliter concedere dignetur. Plurima vestrae venerandae dignitati praesens suaderem, si vel vobis opportunitas esset audiendi, vel mihi eloquentia dicendi; quia calamus charitatis cordis mei arcana instigare saepius solet, de vestrae excellentiae prosperitate tractare, et de stabilitate regni vobis a Deo dati, et de profectu sanctae Ecclesiae Christi, quae multimoda improborum perturbata est nequitia, et scelestis pessimorum ausibus maculata, non in personis tantum ignobilibus, sed etiam in maximis et altissimis: quod metuendum est valde. Nam tres personae in mundo altissimae hucusque fuerunt: , apostolica sublimitas, quae beati Petri principis apostolorum sedem vicario munere regere solet. Quid vero in eo actum sit, qui rector praefatae sedis fuerat, mihi veneranda bonitas vestra innotescere curavit. Alia est imperialis dignitas, et secundae Romae saecularis potentia. Quam impie gubernator imperii illius depositus sit, non ab alienis, sed a propriis et concivibus, ubique fama narrante crebrescit. Tertia est regalis dignitas, in qua vos Domini nostri Iesu Christi dispensatio rectorem populi Christiani disposuit: caeteris praefatis dignitatibus potentia excellentiorem, sapientia clariorem, regni dignitate sublimiorem. Ecce in te solo tota salus Ecclesiarum Christi inclinata recumbit. Tu vindex scelerum, tu rector errantium, tu consolator moerentium, tu exaltatio bonorum. Nonne Romana in sede, ubi religio maximae pietatis quondam claruerat, ibi extrema impietatis exempla emerserunt? Ipsi cordibus suis excaecati, excaecaverunt caput proprium. Nec ibi timor Dei, nec sapientia, nec charitas esse videtur. Quid boni ibi esse poterit, ubi nihil horum trium invenitur? Si timor Dei esset in eis, non auderent; si sapientia, nunquam voluissent; si charitas, nequaquam fecissent. Tempora sunt periculosa, olim ab ipsa Veritate praedicta, quia refrigescit charitas multorum. Nullatenus capitis cura omittenda est. Levius est pedes dolere [Murator., tollere] quam caput. Componatur pax cum populo nefando, si fieri potest. Relinquantur aliquantulum minae, ne obdurati fugiant: sed in spe retineantur, donec salubri consilio ad pacem revocentur. Tenendum est quod habetur, ne propter acquisitionem minoris, quod maius est amittatur. Servetur ovile proprium, ne lupus rapax devastet illud. Ita in alienis sudetur, ut in propriis damnum non patiatur. Olim vestrae sanctissimae pietati de exactione decimarum dixi, quia forte melius est, vel aliquanto spatio ut remittatur publica necessitas, donec fides cordibus radicitus inolescat, si tamen illa patria Dei electione digna habetur. Qui foras recesserunt, optimi fuerunt Christiani, sicut in plurimis notum est. Et qui remanserunt patria, in faecibus malitiae permanserunt. Nam Babylon propter peccata populi, daemoniorum deputata est habitatio , ut in prophetis legitur. Nihil horum tuam latere poterit sapientiam. Ut pote in sanctis Scripturis, vel saecularibus historiis te apprime eruditum esse  novimus. Ex his omnibus plena tibi scientia data est a Deo, ut per te sancta Dei Ecclesia in populo Christiano regatur, exaltetur et conservetur. Quanta tuae optimae devotioni merces exhibeatur a Deo, quis dicere poterit? Quia nec oculus vidit, nec auris audivit, nec in cor hominis ascendit, quae praeparavit Deus diligentibus se (I Cor. II, ). Mitis ab aetherio clementer Chistus Olympo    Te regat, exaltet, protegat, ornet, amet. Mens mea congaudet, bonitas iam vestra fidelis    Optime quod regem suscipit ipsa senem. Haec precor aspiciat clementi lumine nostras    Litterulas, scripsit quae pietatis amor. Sidera sancta poli, viridis vel gramina terrae,    Omnia conclament: David ubique vale! Terra, polus, pelagus, homines, volucresque feraeque     Concordi clament voce: Valeto pater! EPISTOLA XCVI AD DOMNUM REGEM. Gratias agit pro sui memoria in epistolis, et plurimis acceptis beneficiis. Laudat et excitat regem ad iustitiam reddendam sedi apostolicae. Excusat se ab itinere Romam suscipiendo. Optat pacem cum Saxonibus.  Domino in Domino Dominorum dilectissimo David regi, Flaccus fidelis orator sempiternae beatitudinis in Christo salutem. Revertente me de Wicus propter causas necessarias quas ibidem habuimus disponere, occurrerunt mihi visitanti religiosissimam sororem vestram, excellentiae vestrae dulcissimi apices, in vestra prosperitate amabiles, et in divina misericordia laudabiles, qui nunquam in se sperantes deserit, sicut de domno apostolico nuper actum, per vestras suavissimas litteras audivimus; qui etiam vestrae beatissimae praesentiae gaudet advenire, ut innotuit nobis chartula benignitatis vestrae, de qua multas bonitati vestrae gratias agimus, quod solita pietate nostri nominis memoriam habere dignati estis. Non solum de hac praesenti memoria, vestrae egregiae pietati gratias agimus continuas, sed etiam de omni bonitate vestra, quam in nostram peregrinationem verbis vel factis semper ostendistis: fidelis in promissis, verus in perficiendo promissa. Quapropter fides vestra, et charitas non ficta, et intercessio continua, in arcano cordis mei thesauro, vestram iugiter amplectitur beatitudinem. O dulcissime decus populi Christiani! o defensio ecclesiarum Christi! consolatio vitae praesentis! Quibus tuam beatitudinem omnibus necessarium est votis exaltare, intercessionibus adiuvare, quatenus per vestram prosperitatem Christianum tueatur imperium, fides catholica defendatur, iustitiae regula omnibus innotescat. Ecce quid actum est de apostolica sede in civitate praecipua, in dignitate excellentissima, quae omnia vestro tantummodo servantur iudicio; ut prudentissimo consilio sapientiae vobis a Deo datae temperata consideratione corrigantur quae corrigenda sunt, et conserventur quae conservanda sunt; et qua clementer divina gessit pietas, extollantur in laudem nominis illius, qui salvum fecit servum suum et liberavit a persecutione ex ecrandae infidelitatis. Vestra vero sapientissima animi prudentia, dum omnia intelligat, quid cui conveniat personae, in benefaciendo, sive in vindicando, quod Deo placeat, et omnibus bona in vobis voluntas ostendatur, laudetur et ametur. Hoc certissime pietas vestra agnoscat, quod nullius hominum auri vel argenti munuscula tantum laetificant Flacci vestri animum; quantum beatitudinis vestrae apices omni gaudio reficiunt. Ideo supplici voto deprecor, ut saepius iubeatis fieri, quod me semper amare agnoscitis.  De illo itinere vero longo et laborioso Romam eundi, nullatenus infirmum et quotidianis fractum doloribus corpusculum meae fragilitatis perficere posse arbitror. Desiderium iam habuissem, si potestas esset peragendi. Ideo obsecro clementissimam paternitatis vestrae benevolentiam, ut dimittatis me fideliter et instanter orationibus, cum Deo servientibus apud sanctum Martinum, vestrum iter adiuvare. Et utinam ut quandoque divina gratia vobis concedat libertatem a populo nefando Saxonum iter agere, regna gubernare, iustitias facere, ecclesias renovare, populum corrigere, singulis personis ac dignitatibus iusta decernere, oppressos defendere, leges statuere, peregrinos consolari, et omnibus ubique aetatis et coelestis vitae viam ostendere. Ut sit consolatio omnibus in adventu vestrae pietatis, clarissimisque vestrae nobilitatis filiis benedictio copiosa per vestra benefacta accrescat, sicut per solius homonymi tui David Deo dilectissimi regis sanctitatem, ut legitur, omnibus nepotibus suis regalis throni potestas conservata fuit. In his enim et huiusmodi religionis exercitationibus filiorum exaltatio, et regni felicitas, et populi sanitas, et frugum ubertas, et totius boni iucunditas; tibique coelestis regni beatitudo, Christo Deo perficiente, crescit et augetur, dulcissime David, diebus aeternis. Det tibi consilium pacis, simul atque salutis    David, amor populi, Christus ubique pius: Omnipotens cuius defendat dextera semper,     Victorem faciens teque tuosque simul. Nomen ut aeternum toto laudetur in orbe    Illius ex vobis, pro pietatis ope. Aspice, cunctorum vitae spes, forma salutis,    Qualiter ad vosmet tota recurrat ovans. Qui tristis venit, redeat iam laetus ad urbem,    Per pia dona Patris, consiliumque sacrum. Quod petit inveniens, quidquid speravit adeptus,    Huic quoque laudes hymnidicas referens, Qui mundo talem tribuit sub tempore nostro    Rectorem, sacrae regmine iustitiae.  EPISTOLA XCVII. AD * * * Exoptat eius praesentiam, deplorat atrox factum Romae: hortatur ad opus praedicationis et exercitia virtutum. Ob pallium adeptum gratulatur, hortando ad ministerium bene explendum.  Dilectissimo charitatis filio et venerandae sanctitatis Patri, devotus in fide amicus salutem. Multa habuissem tecum valde necessaria conferre, si tempus et locus, et faciei vestrae praesentia adesset; sive de generali sanctitatis Ecclesiae statu, sive de speciali rerum ad nos pertinentium vicissitudine. Sed hoc erit, dum vult, qui omnia disponit quae sunt in coelo et in terra; qui quandoque concedat nobis mutua charitatis verba inter nos habere, et cordis aestus verbis pacificis patescere. Sed, tu charissime, et omnium sacerdotum Christi cordi nostro iunctissime! obsecro intercessiones facere pro nobis, quatenus divina clementia et vos proficere faciat in omni bono, et nos regere dignetur ad salutis nostrae profectum. Multae sunt huius saeculi occupationes, et diversae varietates, et eventus miserabiles, et Ecclesia Christi multis modis impugnatur non solum a paganis, sed etiam a falsis fratribus (II Cor. XI, , et Gal. II, ). Et ubi fons aequitatis et iustitiae ad omnes per rivulos sanctitatis profluere debuit, ibi maxime iniquitatis palustris profunditas exhalatur: sicut forte a sanctissima sede auditurus eris, quid ibi scelerum et nimiae atrocitatis nuper gestum esse refertur. Timendum est non solum hoc impiissimae pravitatis scelus, sed etiam maioris mali prodigium. Dum in capite talia aguntur, quid in corpore fieri possit, formidandum est. Iustitia laborat, et iniquitas abundat, et charitas frigescit (Matth. XXIV, ; II Tim. II, ), et infidelitas serpit sicut venenum, et sicut cancer membra Christi maculare non desistit. Ideo dum tempus habeas, labora in verbo praedicationis, in virtute charitatis, in exemplo sanctitatis, in pietatis officio, in eleemosynarum largitione, in misericordiae et pietatis constantia, quatenus ex huius caliginis miseria ad perpetuae beatitudinis lucem pervenire merearis, et me tuae salutis unanimem filium, fratrem, consocium, assiduis precibus vel admonitionibus tecum trahere non desistas, ut pariter dicere digni efficiamur, donante aeternae pietatis largitore: Introduxit nos rex in cellaria sua, exsultabimus et laetabimur in te. Gavisus sum multum, dum tuam beatitudinem superhumeralis sanctitatem portare audivi, et in honoris ecclesiastici sublimissima stare stabilitate. Et utinam hoc multis proficiat, et tibi maxime prosit; ut Dei et Domini nostri Iesu Christi nomen clarificetur in te: et memento ministrum te esse magis quam dominum propter eum, qui ait; Ego sum in medio vestri, sicut qui ministrat. Si ille Deus et Dominus omnium, redemptor et salvator humani generis non dedignatus est venire ministrare, non ut ministraretur ei; quanto magis et nos debemus modulum nostrae pensare paupertatis, et omnibus ad nos pertinentibus salutis ministrare officia, et charitatis servire devotione, quia humilitatis passibus ad coelestis regni celsitudinem pervenitur. Ideo Propheta divino instinctus amore ait: Non veniat mihi pes superbiae (Psalm. XXXV, ): hoc est, ut nullum vestigium superbiae remansisset in corde illius. Quanto magis nos de stercore paupertatis ad sedem gloriae sublimati , dignitatem nostram humilitatis officio sublevare debemus. Haec est quae ignobilem facit nobilem, et quae terrenum animal ad coeleste elevat tribunal. Cogita semper dum pallio sanctitatis vestieris, et videas sanctae crucis signum sive ante, sive retro in eo fixum, te sequi debere illum qui crucem suam portavit, in qua redemptionis nostrae trophaeum paravit. Dum videas, osculare illud et venerare; sicut decet huius signi sanctitatem, et te sequi debere memento illum, qui ait: Qui vult post me venire, tollat crucem suam et sequatur me (Matth. XVI, ). Ideo Christus portavit primum, et post illum inventus Simon, qui super se positam crucem Christi portavit, sequens vestigia illius. Et hoc in signum nostrae actionis gestum esse dignoscitur; Simon enim obediens interpretatur. Omnis enim, qui per obedientiam ad  triumphum gloriae [Supple venire cupit, vel simile], Christi crucem portare cogitat. Hoc enim humilitatis passibus et patientiae gressibus, vel paratus pro veritate mori, vel scandala fraternae perversitatis pati, vel affectu compassionis fraternis incommodis condolere]. Excitati animi motus in te tranquilla pace componantur, ut nihil per iram fiat, sed omnia cum consilio: tempus redimentes, donec transeat ira (Eccl. XXXII, ), et tunc dicatur vel agatur, quidquid provida consilii sapientia suggerat agendum esse. Clamores pauperum cordis audiat affectus, et larga manus miseriam illorum refoveat. Magnum est debitorem te habere Deum, quia beneficia pauperum Christi retributio compensat, et quod miser non valet remunerare, hoc omnium Dominus dignabitur recompensare. Cogitatio assidua tibi sit in Scripturis sanctis, et laetitia convivii laus redemptoris. Dum corpus cibo pascitur, mens divina lectione foveatur; ne anima esuriens inebriato corpore lugeat. Pascatur quod aeternum est magis, quam quod periturum erit. Mens coelestia rimetur, et futuram iugiter praevideat mansionem, ut parvi temporis labore perpetua mereatur requies. Plura tibi scripsissem, nisi pauca scirem sufficere sapienti. Unum verbum in corde sensati melius proficit, quam multa millia contemptoris. Non cesses semen salutis seminare in corda multorum, ut ex salute multorum multam apud Dei pietatem merearis habere remunerationem. Vive feliciter florens et proficiens in charitate Christi et praeceptis, quae a Deo data sunt ad aeternam beatitudinem generis humani, meique memor, charissime Pater frater, fili, valeas aeternis temporibus in Christo. EPISTOLA XCVIII AD ARNONEM. A mundi periculis sibi cavere suadet, suum illi amorem significat.  Evangelico Aquilae Albinus salutem. Plurimae sunt huius saeculi tentationes, et multa pericula saeculum amantibus. Ecce quomodo recesserunt subito viri fortissimi, qui terminos custodierunt, etiam et dilataverunt, Christiani imperii. Non solum hoc damnum plangimus, sed maioris periculi signum timemus. Unde, charissime  Pater, omni custodia serva te ipsum, et labora in domo Dei, ut proficiat tibi labor tuus in salutem aeternam. Nihil enim stabile in hoc mundo fieri poterit, nisi charitas Christi et servitium illius. Praeterit enim, Apostolo dicente, figura huius mundi. Illud solum remanet, quod pro Dei dilectione, et in praeceptis illius peragimus. Erue te ipsum, quantum valeas, de periculis huius vitae. Sit guttur tuum tuba super domum Dei. Spiritalis belli signifer esto, et dux in acie Christi, ut amplificetur tibi regnum in terra viventium, et non habeas spem in hac terra morientium: sed ubi vita est aeterna, illic fiat omnibus horis intentio tua, spes et desiderium tuum. Dic Deo Christo: Anima mea desideravit te in nocte, et spiritus meus in praecordiis vigilavit ad te. Qui castra Christi custodiunt, vigilare debent, et non dormire. Quia vigilantibus et non desidia torpentibus perpetui regni promittitur gloria. Saepius tibi scripsissem, si vel fama narrasset mihi, ubi te chartula mea invenire valuisset. Tamen scripta est in corde meo memoria nominis tui cum stylo charitatis, non penna peritura, sed permanente suavitate saepius ingeminans ex intimo cordis affectu: Quando erit illa dies, ut liceat mihi amplectari meum, et dulcibus amplexibus colla constringere Patris venerandi! Videsne qualis est charitas vera, quae nulla longinquitate terrarum dividi poterit, nulla oblivione deleri, sed magis magisque accrescit. Felix anima quae Deum diligit soluta ab huius saeculi nexibus, ut proficiat in veritatis soliditate, et perveniat ad divinae beatitudinis visionem, ubi est tranquilla laetitia, et sine ulla perturbatione vita perpetua. Ad quam felicitatem, Pater sancte, me precibus tecum deducere satage, ut in Christo fruamur dulcedine charitatis perpetuae. Saluta ex meo nomine omnes sanctae Dei Ecclesiae filios, qui vobiscum Deo deserviunt, et scribe nomen meum in cordibus illorum piae petitionis affectu, quorum nomina Deus Christus in coelesti libro scribere iubeat, qui ait charissimis sui laboris sociis: Gaudete, quia nomina vestra scripta sunt in coelis. Valete omnes feliciter in Christi benedictione, dilectissimi fratres. EPISTOLA XCIX AD **. . Epistola initio aenigmatica. Illius charitatem expetit.  Prima littera primae et quinta decima sextae sacratus in gradibus numerus perfecto in operibus Dei salutem. Quare frater ille vacuis venit manibus? In lingua portavit auribus Ave, in manibus coculos, nil attulit. Tu vero qui sedes in bivio, quare nil certum demandasti illi qui habitat in Maresa? Corvi volitantes per cacumina tectorum clamant; et columba in pavimentis nutrita Ecclesiae tacet, cui crederem, si quid dixisset de Aquila, qui nuper Romanae arcis deserens cacumina, ut biberet Saxonici ruris fontes, et videret Leonem cunctis dominantem animantibus et feris; vel quid merula nostra volitans inter illos gallo demandasset monastico, qui excitare solet fratres ad vigilias matutinas; ut per eum solitarius passer sciret in tecto, quae esset convenientia inter Leonem et Aquilam: et si iuventus Aquilae secundum prophetiam Psalmigraphi, renovata esset in pristinam hilaritatem; et si nova surgerent tecta in palustribus perfidiae lustris, et si Leo ibices sequens Alpinos meditaret transire colles. Passer aures habet apertas; sed ut video, proverbialis in fabula lupus gallo tulit vocem, ne forte cantante illo apostolica negatio renovaretur in Urbe antiquae potestatis, et sit error novissimus peior priori. Quid peccavit charitas, quae valen vidit scriptum, dum perdices per campos currentes ad habitationem galli audio venisse. Perfecta charitas foras mittit timorem, quae fulgentibus oculorum pupillis omnia perspicit, et claro pietatis intuitu certam salubris consilii semper inveniet regulam. Ut videtur gallus versus est in cuculum, qui aestivo cancri sidere sole ascendente silere solet, dum nidifer passer omni aequaliter sidere in tectis tinnit fuliginosis, qui modo mense Septembrionidum revisere volat amatum, ut pullos, avidis hiantes rostris pietatis pascat granulis; optans ut quandoque super ripas piscosi fluminis galli vocem valere [Forte, valide] sonare audiat; et qui se pennis excitare solet propriis ad matutinales melodias, passerem in pullorum medio exhortari veniat. O quam dulcis charitatis vox! quam amabilia germanae dilectionis hortamenta in auribus cordis sonare solent! Noli manus claudere seminibus plenas, quia qui frumentum abscondit, maledictus erit; et qui multiplicat, benedictionem recipiet. Quale erit iudicium, qui petenti negat, quod nolenti ingerere debuit? Quomodo crescit qui non seminatur? Quae merces speranda est fructum non facienti? Vel quomodo fructus crescit, si semina non sparguntur? Beati qui seminant super omnes aquas, immittentes pedem bovis ecclesiastici ordinis et asini plebialis curiae; et si mane primae aetatis non fecisti, vel modo vespere ultimae canitiei facias. Melius est dispensatorem esse panis perpetui, quam rusticae negotiationis divisorem, quia quae seminat homo, haec et metet. Ecce quo me perduxit charitas! mei oblitus, pelles caprarum ad sacrarium deferens Christi. Nam cor tuum Christi cognoscitur thesaurus, unde flumina aquae vivae fluere solent . Si modum excessi, ignoscat qui modum non habet, qui omnia sustinet. Trahe me post te precibus, ut curramus simul ad bravium supernae vocationis: virtus defecit, nisi fraterna consolatio sublevet lassum, et erigat iacentem. Quid est quod charitas non possit, dum in eo est qui omnia potest? Noli negligere fraternam salutem. Christus seipsum pro peccatoribus tradidit; quid tu verba subtrahis exhortationis, cui ille sanguinem suum non negavit? Nunquid aliquem peregrinum aestimare debes, dum omnes in Christo sunt cives? Charitas personas non miratur; saccos pertusos non habet, nec congregat densum lutum super se; sed est modesta, benigna, misericors et clemens; in qua te custodiat, qui te in ovile congregavit illius, transferens de fluctibus feri maris, ut esses aries, cui nulla iniquitatis potestas resistere valuisset. Adiuva precantem, ut vincat in eo, qui vicit in te huius saeculi vanitates; qui voce consolatoria suis dixit discipulis: Haec locutus sum vobis, ut in me pacem habeatis; in mundo pressuram habebitis, sed confidite, quia ego vici mundum (Ioan. XVI, ). Christus Dei Filius te victorem faciat et exaudiat in omni prece, charissime frater. EPISTOLA C. AD DOMNUM REGEM. Carolo iteratis litteris respondet. Laudat religionis zelum, pietatem, regalem potentiam; memoriam facit de quibusdam chartis computi.  Benedicto atque omni sapientiae decore praefulgido David regi, Flaccus Albinus in Christo salutem. Licet proxime ad clementiam vestram gemina scripta direxerim, quorum unum debitum salutationis inpleret, aliud cuiusdam responsionis iura teneret: tamen occasione vestrae beatitudinis litterarum accepta, respondere utrumque [Al., utrisque; forte utcunque] convenit, quas lumine et scientiae et veritatis indagatione plenas veneranter accepi; et magno gratiarum actionis studio Deum benedixi, qui virtute fidei et rationis experientia vestrae pietatis pectus abundanter implet. Ita ut in eo praerogativa sacerdotalis doctrinae, voluntatis pietas, et regalis potentia splendescere comprobetur maxime: quia fides catholica, quae ubique debet esse una et in nullo dissimilis, per vestram sanctissimam sollicitudinem, sopitis schismatum erroribus, praedicari et pollere dignoscitur. Et quantum regni potentia praelatus, tantum sapientiae decore et sanctae religionis fervore omnibus praecellis. Felix populus qui tali principe gaudet:  in cuius prosperitate salus cunctorum consistit; in cuius hilaritate omnium animus gaudebit, ut dictum est: In hilaritate regis vita. Cuius solium dissipat iniquitatem; cuius vultus reverentiam conservat usque ad aequitatem. Nam quod olim apostolici Patres suis scriptis in confirmationem fidei catholicae diversis mundi partibus peregerunt, hoc vestra sanctissima sollicitudo implere non cessat. Hoc mirabile et speciale in te pietatis Dei donum praedicamus, quod tanta devotione Ecclesias Christi a perfidorum doctrinis intrinsecus purgare tuerique niteris, quanta forinsecus a vastatione paganorum defendere vel propagare conaris. His duobus gladiis venerandam excellentiam dextra laevaque divina armavit potestas, in quibus victor laudabilis et triumphator gloriosus existis. Unde et ad interioris pugnae genus meae parvitatis devotionem provocare voluistis: cuius certaminis sudori libenter succubui, ut in libello, quem vestrae nuper direxeram pietati, agnosci poterit: licet necdum vestrae auctoritatis sigillo eumdem libelli tenorem confirmatum cognoverim. Et hoc, reor, vel tarditate portitoris, vel angustia temporis gestum esse. Nullatenus solita bonitatis vestrae consuetudo in pluribus hoc agere litterulis recusat, quod in rarioribus saepius fecisse compertum est. Chartulas vero calculationis cursus lunaris, vel bissextilis praeparationis, quas nostrae devotioni tradidistis explorandas, invenimus erga mensurationes diligentissime exquisitas, acutissime inventas, nobilissime prolatas. Et quod mea olim devotio de bissexto paucis inchoavit ratiunculis, vestra sagacissima indagatio copiose complevit. Quamvis considerandum sit cur in quibusdam mensibus, ad eosdem dies in anno secundo, tertio vel quarto computus cursus solaris non pervenisset. Item facilior et expeditior lunaris cursus supputatio posse inveniri videtur. Licet haec optima et acutissima usque ad unum scrupulum vel silicum distincte et caute currere intelligatur. Direxi excellentiae vestrae stamen quarumdam supputationum de solis lunaeque per signiferum cursu: cui si vestri acutissimi sensus subtegmen addere placuerit, forte pueris palatinis contra frigus imperitiae aliquod vestimenti genus texi poterit; sicut in prioris texturae me etiam ordinatione optime fecisse protestaris. Meum est de terrae gremio, vel glebis pulverulentis, auri effodere atomos. Vestrum est regale diadema, gemmis sapientiae praefulgidum, venerando gestare in vertice: quatenus laudabilis potentia vestra omnium floreat genere virtutum, et multiplici meritorum laude ad coelestis regni gloriam, Christo regente atque donante, pervenire mereatur. Vivere me terris vix vix sinit improba febris,    Et me coeleste scandere vultis iter. Per campos, colles, herbas et prata, virentes    Quaerere suggessit dum mihi chara salus: Vestra repente poli iussit me sidera summi    Infirmis pietas scandere iam pedibus. Signaque zodiaci distinguere partibus alti,    Et quis conveniat ordo, locus, numerus. Hippocratis campos nonne esset pollice pluris    Cum pueris Flacco iam peragrare suis; Quam radio arati coeli describere signa,    Vel lunae et solis dinumerare dies? Sed tamen, ut cecinit praeclarus commate vates,    Omnia vincit amor; nos quoque vincat amor. Descripsi paucis partes et sidera coeli,    Te mandante, meo pectore magnus amor. Nunc videat pietas, si quid sit, vestra probandum,     Pumice radendum an, pagina quidquid habet.  Iudice te nullum, si nunquam fallit imago,    Iam metuens, fugiam, David in orbe decus! Haec vestro fuerint forsan si digna favore;    Mox maiora, reor, incipit ipse senex, Si Deus aeternus vitae superadderit annos    Est bonitas cuius, quidquid habemus opus  Chartula percurrens colles, camposque liquentes,    Disticon hoc cantet, semper in ore suo: Augeat, exaltet vestram benedictio vitam    Aeterni regis, David amate Deo. EPISTOLA CI. AD DOMNUM REGEM. Gratias agit ob lectum et remissum libellum adversus Felicem; excusat nonnulla illius errata. De disp. Felicis cum Saraceno; et cuiusdam Iudaei cum Petro Magistro. Mittit quasdam species dictionum  Domino piissimo et praestantissimo David regi, Flaccus charitatis calamo vulneratus salutem. Gratias agimus venerandae pietati vestrae, quod libellum, secundum vestrae iussionis praeceptum vobis directum, auribus sapientiae vestrae recitari fecistis, et quod notari iussistis errata illius, et remisistis ad corrigendum. Quamvis a vobis melius emendari potuisset, quia alterius iudicium in quolibet opere plus saepissime valet, quam proprii auctoris: minus tamen quiddam fecistis, quam plenum postulasset charitatis officium, quod sensus non docte prolatos, vel catholice exaratos similiter noluistis notare; dum quaedam suspicio mihi, ut series sagacissimae chartulae vestrae nobis innotuit, non omnia probanda esse quae ibi lecta fuerunt, quia defensores eidem operi vestrae excellentiae dirigere iussistis: dum nullum magis idoneum meae parvitatis dicta habere possunt defensorem, vel emendatorem quam vosmetipsos. Nam auctoritas praecipientis, obedientis industriam defendere debet. Quod vero in litteris vel distinctionibus non tam scholastice currit quam ordo et regula artis grammaticae postulat, hoc saepius velocitas animi efficere solet, dum legentis intentio oculorum praecurrere festinat officium. Nec ego capitis dolore fatigatus examinare possum, quae subito casu ex ore dictantis evolant. Et qui sibi alterius negligentiam imputare nolit, non imputet alteri. Disputationem itaque Felicis cum Saraceno, nec vidi, nec apud nos inventa est. Imo nec audivi nomen illius antea. Tamen, dum diligentius quaesivi, si quis ex nostris famam illius audiret, dictum est mihi, quod apud Laidradum episcopum Lugdunensem inveniri potuisset. Quapropter sub festinatione direxi missum nostrum ad praefatum episcopum, si forte ibi invenire potuisset, ut quam cito vestrae praesentiae dirigeretur. (Hic finis epistolae in edit. Canisii.)  Dum ego adolescens Romam perrexi, et aliquantos dies in Papia regali civitate demorarer, quidam Iudaeus, Iulius nomine, cum Petro magistro habuit disputationem. Et scriptam esse eamdem controversiam in eadem civitate audivi. Idem Petrus fuit qui in palatio vestro grammaticam docens claruit. Forsan Omerus vester aliquid exinde audivit a magistro praedicto. Misi excellentiae vestrae quasdam species dictionum, exemplis vel versibus venerandi Patris confirmatas, et aliquas figuras arithmeticae subtilitatis, laetitiae causa, in chartula quam nobis vacuam direxistis; ut vestita reveniret, quae nuda nostro se offerebat aspectui. Dignum aestimans ut nostris honoraretur litteris, quae vestro sigillo ad nos nobilitata pervenit. Et si minus quid exemplorum debeant [Cod. Vat., habeant] praedictae species, Beseleel vester imo et noster familiaris adiutor, de paternis versibus apponere poterit: nec non et figurarum rationes in libello arithmeticae disciplinae considerare valet. Punctorum vero distinctiones vel subdistinctiones, licet ornatum faciant pulcherrimum in sententiis, tamen usus illorum propter rusticitatem pene recessit a scriptoribus. Sed sicut totius sapientiae decus et salutaris eruditionis ornatus per vestrae nobilitatis industriam renovari incipit, ita et horum usus in manibus scribentium redintegrandus esse optime videtur. Ego itaque, licet parum proficiens, cum Turonica quotidie pugno rusticitate. Vestra vero auctoritas palatinos erudiat pueros, ut elegantissime proferant quidquid vestri sensus lucidissima dictaverit eloquentia: ut ubique regalis nominis charta decurrens, regalis sapientiae nobilitatem ostendat. Floreat aeternis tecum sapientia donis,    Ut tibi permaneat laus, honor, imperium. Quot habeas apices, sanctas, mea charta, salutes    Dicito tot dulci David amore meo. EPISTOLA CII. AD ARNONEM. Saeculum contemnendum; ad aeterna tendendum docet. Venisse se ad mansiones S. Amandi, ait, Arnonem invisurus; quem tamen dolet ibi non reperisse.  Charissimo germano meo Aquilae antistiti Albinus salutem. Si mihi gerulus gratus occurrisset, saepius tuae scripsissem dilectioni, ut litteris implerem quod verbis non potui, et charitatis dulcedinem, lingua tacente, apices monstrarent. Hoc dedit Deus absentibus in solatium, ut per chartas loqui potuissent, et necessaria proferre in cor alterius: dum animus gravi carcere corporis circumseptus, suae naturae velocitatem explicare non valet; indices tamen litteras fraternus amor sibi mutuo dirigeret. Quid de gloria sanctorum dicendum putas? ubi nulla tarditas sarcinae corporalis piae voluntati obsistit, quin, quod placeat, impleat. Quid est saeculum, nisi miseria, et velut umbra fugax, et seducens delectatio? Festinemus tota mentis intentione ad illam requiem, quam nullus dolor perturbat. Ascendamus per gradus charitatis ad illam civitatem, in qua Deus solus rex regnat in aeternum. In qua tota beatitudo sine ulla miseria viget et valet. Ut ad illam pervenire mereamur, eodem auxiliante rege, nos invicem exhortemur, et velocior charitatis cursu tardiorem admonitionis sedulitate trahat. Tu meam fraterna diligentia socordiam castiga; vel tuae sanctitatis precibus iacentem releva, ut fraternae dexterae ducatu non lassescat in via veritatis, qui hucusque in saeculi se revolvebat coeno. Veniens veniebam ad sancti Amandi protectoris nostri dulcissimas mansiones, quaerens amatorem meum, ut eius dulcissimo alloquio refrigerarem animam meam. Sed quia necdum de nido Iuvavensi avis optata evolavit, misi hanc invitatoriam illi chartulam, ut nostram agnosceret prosperitatem, vel suam nobis praesentiam demonstraret . Fidelis amicus diu quaeritur, vix invenitur, difficile servatur; cuius dulcedo omnes saeculi superat iucunditates. Quid divitiae sine amicis? Avarus aurum quaerit: Et quid in auro, nisi species vana? Nonne unus panis esurienti melior est, quam mons aureus? Aurum prodesse potest danti, non possidenti. Ideo demus divitias in praesenti, ut in futuro possideamus illas. Nam pauperis manus gazophylacium est Christi. Nullus melior custos divitiarum est quam Christus. Proficientem te, charissime frater, divina auxilietur gratia in aeternum.  EPISTOLA CIII. AD ARNONEM. Ex litteris ab Arnone acceptis illius reditum; nihil vero de novi populi Christianitate, nihil de ipsius commoratione, nihil de spe mutui colloquii, quod tamen valde exoptat, percipit.  Sanctissimo pontifici et dulcissimo filio Aquilae Albinus salutem. Suavissimas dilectionis vestrae accepi litteras, et laetus de agnitione prosperitatis et reversionis vestrae legebam eas; exspectans quid illae mihi nuntiarent de novelli populi Christianitate, et de rerum ibi gestarum profectu. Sed nihil de his inveni. Tamen, volente Deo, visurus vos, vel necessitate coactus habes dicere, quod chartula conticuit [Pez., continet]. Item quaerens in illis, quanto tempore beatitudini tuae in his partibus esset manendum? Sed neque hoc inveni. Ideo incertior de colloquio nostro factus, quid demandarem? Tamen si usque ad Pascha liceat tibi in monasterio  permanere, forsitan intra Quadragesimam visitemus te in lectulo deliciarum sedentem. Ego vero ignarus adhuc sum de itinere meo [Pez., detinere me] propter famam, quae volitat per ora multorum, regem orationis gratia sancti Martini visitare patrocinia, et mihi necessitas incumbit, illum spectare, hospitiumque praeparare domino meo dilectissimo. Et utinam volasset Aquila inter caeteros sanctarum volucrum coetus ad piscationes Ligeri fluminis! Mandavit mihi quoque domnus rex venire ad Gyslae, sanctissimae sororis suae coenobium [Cod. Sal., Gysla ..... sorori.... ad coenobium] Gale  obviam Angilberto; sed ignoro adhuc quando [Pez., quomodo] hoc fieri debeat. Si ante regis [adventum hoc erit] condictum, tunc venies nobis obviam ad Coisacam sancti Stephani cellam et ad Noviantum Curtulum] nostrum. Sed festina rescribere mihi, quantum fieri potest, tempus mansionis tuae apud sanctum Amandum, et quid Leidrado demandare velis. Vix vivit, si facies nostras non videbit pariter. Fuit enim toto anno infirmus valde, et dissoluta anima sua consiliare nobiscum cupit. Multa bona, gloria Deo! habet in illis partibus facta. Dubitat vero an melius sit laborare in praedicationis ministerio, vel quietam ducere vitam? Sed certius ab illo ipso, permittente Deo, haec audituri erimus. Mandavi per litteras etiam, et saepius viva voce, fratribus sancti Servazii [Cod. Sal., Servasii] tuae servire auctoritati, sicut et mihi. Plura tibi scriberem de sancta praedicationis instantia, et de honestate morum inter paganos; quia conversationis dignitas solet eos erudire in praedicatoribus , sicut verborum veritas. Sed quia spero cito vos, miserante Deo, videre, melius haec colloquendo putavi conferre, quam scribendo innotescere. Nec maiorem ardorem habet animus vester, quam meus colloquii nostri. Ideo rogemus Dei clementiam, ut concedat nobis in sua misericordia, et in nostra prosperitate videre nos cito facie ad faciem. Gratia Domini nostri Iesu Christi te in omni bonitate proficere faciat, fili charissime (Cod. Mab., reverentissime pater)!  EPISTOLA CIV. AD ARNONEM. Dolet ob frustra exspectatam Arnonis praesentiam; dolorem vero mitigat suspiriis ad patriam coelestem. Munera ad se missa laeto animo accipit.  Dulcissimae dilectionis Patri  transmarinus Cygnus in sanctae charitatis pennis perpetuam salutem Spectavi, speravi, optabam: et ecce! quem spectavi, non venit: et quem speravi, non consideravi: quem optabam, non accipiebam. Frustrata est exspectatio, evacuata est spes. Et utinam pro spe esset praesentia! nunc esset plenum gaudium. Sed, proh dolor! pro exspectata laetitia, tristitia inopinata subrepsit. Infelicitas mea vobis viam obstruxit veniendi, et mihi hilaritatem abstulit gaudendi. Quid facies modo mens charitate vulnerata? estne aliquod solatium quod tantum vulnus vel aliquod refocillare valeat? An spem quasi falsum omnino a te repellis consolatorem? An inter tenebras tuae miseriae, quasi scintillam cuiusdam ardentis flammae, iterum tibi illam assumis? Ecce! flamma charitatis totum inardescit pectus, cui si spes collega accessit, feliciter ardet, si veraciter illi evenit quod optat. Bona est enim spes in absentia, sed melius est amor in praesentia. Nam spes nostra quasi anchora ad coelestis nos trahit patriae soliditatem: sed tunc erit perfecta felicitas, cum plena erit visio amoris, et videbitur Deus in gloria sua, qui nunc amatur in pectore nostro. Sed huius exilii peregrinatio patienter feratur, donec optata beatissimae patriae veniat praesentia. Patientia nobis necessaria est, sive in exspectatione speratae beatitudinis, sive in absentia amicorum charissimorum. Habeamus semper hodie in charitate; in spe vero crastinum desiderium, ut veniat quod hodie amatur. Ecce! mens variis fluctuat cogitationibus, te consiliatorem quasi portum firmae stabilitatis sperans venire: sed ut video longius a quiete optata fluctibus rapitur, in salo agitatur, ad quem portum perveniet ignorans. Assiduis tamen sanctitatis vestrae precibus dubitantem in cogitationum disceptationibus amicum, ad firmum, divina concedente gratia, salutis consilium deducere dignemini. Praesto est ubique pius sanctarum exauditor orationum, qui et fraternae dilectionis preces exaudire, et in se sperantes spiritu consolationis sancto adiuvare solet . Ad illius dulcissimam clementiam erigamus spem nostram, simulque de eius opitulatione indubitantes, qui illuminat omnem hominem venientem in hunc mundum. Illum tota cordis intentione, tota animi affectione incessanter deprecemur, ut illuminet nobis oculos interiores, ne unquam in morte ignorantiae obdormiamus (Psal. XII, ). [Munera dilectionis vestrae tam laeto accepi animo, quam plena vos charitate dirigere cognovi. Sed quam laete ex muneribus mens hilarescit, tam tristis ex absentia vestrae beatitudinis ingemiscit. Sed quid ad haec? Vivat charitas in Christo! sit praesens in spiritu, qui absens est in facie! donec, Deo donante, beata veniat praesentia, quae nunquam finiri valeat. Dominus Deus in sua misericordia in sua proficientes voluntate custodiat vos ubique, frater dulcissime!] EPISTOLA CV. AD ARNONEM ARCHIEPISCOPUM. Laetus de Arnonis visitatione, dolet de brevitate praesentiae; desiderium vero ad laetitiam semper manentem elevat. Incitat ad pias hortationes fratribus et omnibus ovibus dandas.  Desiderando meritoque amando Aquilae archiepiscopo, humilis levita Alcuinus salutem. Multa mihi dulcedo fuit ex visitatione venerandae dilectionis vestrae. Licet laborem haberes, tamen ego pietatis tuae consolatione reficiebar; ita ut, iuxta beati Benedicti responsum, Pascha me in tuae dilectionis adventu habere viderer. Sed breve praesentiae diu optatae tempus plangebam; et quantum laetus fui in aspectu faciei vestrae, tantum tristis in abscessu torquebar. Sed quid ad haec? Tale est huius saeculi gaudium, nos ad futurum  tendere admonens, quae nunquam finem habitura est; sed semel hausta dulcedo semper praesens esse non desinit, ad quam tota mentis alacritate festinandum est. Qualis est illa laetitia, quae nihil perturbationis habebit, nunquam finem habere timebit? Haec est in spe modo habenda; post huius vero vitae finem perpetualiter possidenda. Quam felix est illa dilectio inter fratres, quae sine fine vivit, sine fastidio augetur. Hortare, Pater sancte, filios nostros communes Adhelricum levitam, Adalbertum Magum, et Guntarium pedisequum pietatis vestrae], huic se dignos praeparare charitati. Suade paternis eos obedire praeceptis; vere fratres esse in Domino et filios aeterni Patris, cohaeredes Christi Dei. Non solum pastorali sollicitudine vobis his haec suadenda sunt, sed omnibus gregis tibi commissi ovibus ingerenda sunt, in sancta charitate et castitate permanere. Mundus in maligno positus est; et multi de veritatis via et fidei praeceptis se avertunt, saeculo amplius servientes quam Deo: non considerantes oculum divinae maiestatis super eos ubique vigilare, qui unicuique redditurus est secundum opera sua. Quocirca, clarissime verbi Dei praedicator, insta opportune, importune (II Tim. IV, ), quia plurimi sanae resistunt doctrinae, se amantes, non sempiterna quaerentes: ex quibus quantos valeas, divina opitulante gratia, de flammis erue perpetuae perditionis, et congrega in caulas Christi ovium, quatenus ex illorum salute tua multiplicetur gloria in die Domini nostri Iesu Christi. Paternitatem vestram pietas divina regere et proficere faciat in domo Dei usque in diem perfectum, dilectissime Pater.  EPISTOLA CVI. AD DOMNUM REGEM. Epitaphium Liodgardae feminae nobilis.  Domino piissimo et pacifico regi et praestantissimo triumphatori, aeternae beatitudinis gloriam et salutem Domine Iesu, spes nostra, salus nostra, consolatio nostra, qui clementissima voce omnibus sub pondere cuiuslibet laboris gementibus mandasti, dicens: Venite ad me, omnes qui laboratis et onerati estis, et ego reficiam vos. Quid hac promissione iucundius? Quid hac spe beatius? Veniat ad eum omnis anima moerens, omne cor contritum, fundens lacrymas in conspectu misericordiae illius; neque abscondat vulnera sua medico, qui ait: Ego occidam, et vivere faciam: percutiam, et ego sanabo . Flagellat miris modis, ut erudiat filios, pro quorum salute unico non pepercit Filio. Quis contra nos, si Deus pro nobis (Rom. VIII, , )? Quis contristat, si Deus laetificat? Nolo, a Deo dicatur tibi: O anima! quid gemis? quid plangis iudicia mea? Ego dedi, ego abstuli. Quid habes absque me? Cur tibi displicet, quod mihi placet? Omnia, quae habes, mea sunt beneficia, non tua propria. Te ipsam para, ut possis particeps esse beatitudinis meae. Propter te descendi, et patiebar, quae legisti in litteris meis, ut tibi praeparem mansionem in domo Patris mei. Noli tardare, soror mea, sponsa mea, surge, propera, et veni ad epulas gloriae meae. Magna sunt, beata sunt, incomparabilia sunt quae praeparavi tibi. Et quamvis magna sint, noli tu tamen aestuare, vel dubitare de pretio. Regnum tuum tantum valet, quantum tu es. Te ipsam da, et habebis illud. Rex aeternus concupiscit speciem tuam. Non sit in te ruga vel macula. Si quid pulveris ex terrena habitatione adhaeserit tibi, lacrymis lava, ut te speciosam, pulchram et desiderabilem inveniat, qui te concupiscit. Noli de alterius ingemiscere felicitate, quae spinosos finivit labores, et volavit ad eum qui fecit illam. Talis est, post sententiam primae damnationis, conditio fragilitatis nostrae. Nascimur, ut moriamur; morimur, ut vivamus. Nunquid non felicior est vitae ingressus quam mortis? Fertur quemdam respondisse, dum de filii sui consolabatur morte: Sciebam me, inquit, mortalem genuisse. Cur plangis quod vitare non possumus? Saepe dolor tempore sanabitur, qui ratione non poterit. Mittamus munuscula charitatis post charos nostros. Offeramus munus salutis nostrae pro illis. Misereamur miseris, ut misereatur illis Deus. Quod pro illis in fide facimus, proficit et nobis. Domine Deus, Iesu mitis et misericors, miserere illius quam abstulisti a nobis. Exaudi nos per medicinam vulnerum nostrorum, quae pependit in ligno, et sedens ad dexteram tuam interpellat pro nobis. Scio quidem misericordiam tuam, qui vis omnes homines salvos fieri . Dimitte illi debita sua, quaecunque contraxit post aquam salutis. Dimitte, Domine! dimitte! deprecamur. Ne intres cum ea in iudicium! Superexaltet misericordia in iudicio (Iacob. II, ). Nam eloquia tua vera sunt, quibus promisisti misericordibus misericordiam; quod ut essent, dedistis eis. Qui misereberis, cui misertus fueris, miserere Domine creaturae tuae, ut laudet te creatura tua, et cantet misericordias tuas in aeternum: Et anima, quae supervictura erit, semper dicat: Laudabo Deum meum in vita mea, psallam Deo meo, quandiu ero. Semper in aeternum vivat, feliciter opto,    Filia chara mihi, sit, rogo, chara Deo. EPISTOLA CVII. AD DOMNUM REGEM. Consolatoria pro morte Liudgardae.  Domino desiderabili et vere beatissimo David regi Flaccus Albinus salutem. Dum vestrae potentiae gloriosam sublimitatem, non periturae Chaldaeis flammis Ierusalem, imperare scio, sed perpetuae pacis civitatem pretioso sanguine Christi constructam regere atque gubernare, cuius lapides vivi de charitatis glutine colliguntur, et coelestis aedificii altitudinem ex diversis virtutum gemmis muri consurgunt. De qua Psalmista ait: Diligit Dominus portas Sion, super omnia tabernacula Iacob . Et alibi: Mons Sion latera Aquilonis, civitas, regis magni. Unde ego, minima quaedam huius civitatis portio, sub tegmine pietatis vestrae constitutus, ad iucunditatem animi vestri debita servitute saepius litterulas dirigere studeo; officiale devotionis nostrae munus, non necessarium abundantiae vestrae; cupiens vulnerati animi moerori, per vestrae consolationis benignitatem, mederi: quia saepius probavi familiarem mansuetudinem sublimitatis vestrae, humilium doloribus compati. Nam et ipse Dominus, totius fons consolationis et salutis cum flentibus flevit amicum, quem suscitaturus venit, aliorum dolori, iuxta humanitatis affectum, compassus magis, quam amici mortem lugens, maxime, quia eumdem hora victurum praesciebat. Filii Israel Moysen lugebant, sed in Lege, non in Evangelio. Ideo Iesus, propter sacramentum nominis, non legitur lacrymis populi prosecutus esse; sed quasi victurus iterum post mortem. In exordio Iudicum iuxta historiae ordinem, repraesentatus luctus sapientis unius est diei; impii autem omnes dies vitae suae. Separatio quaedam familiaritatis humanae, non perditio plangitur in sapiente. In impio aeterna perditio luctu prosequenda est perpetuo. Venit vero pater in filio, magister in discipulo, amicus in amico, si morum dignitas et sapientiae nobilitas permanet in posteris. Quid si in miseriam humanae conditionis meae filius moriatur ante patrem in flore iuventutis? tollitur iustus, ne malitia immutetur cor eius (Sap. IV, ). Iudicia Domini abyssus sunt multa (Psalm. XXXV, ). Nil sine causa erit in mundo, nec unus passer cadet in laqueum aucupis sine Patre nostro, qui in coelis est; non capillus de capite perit (Matth. X, ; Act. XXVII, ). Non enim nobis luctum incutere debet, cum quislibet charus noster a peregrinatione pergit ad patriam, a morientibus ad viventes, ab exsilio ad regnum. Consolatio nostra fiant verba veritatis: Qui credit in me, si mortuus fuerit, vivet. Et omnis, qui vivit et credit in me, non morietur in aeternum. Proinde sciamus, charos nostros in operibus charitatis morientes Deo vivere, et saeculo mori. Qui operibus misericordiae quotidie Christo cum Apostolo dicunt: Cupio dissolvi et esse cum Christo. Felicius vadit qui amicos relinquit superstites sibi, quam qui superstes erit amicis. Mors boni hominis migratio est ad meliorem vitam, quae non est plangenda, sed congratulanda . Laetemur in miserationibus Redemptoris nostri. Abraham ante Christi adventum apud inferos fuit. Post Christi passionem latro in paradiso. Morte Christi mors mortua est, flammea romphea custos paradisi sanguine Christi exstincta. Et beatus Petrus homo terrenus portas aperit, quas aethereus Cherubim clausit: Et de rete piscatorum manus repente ad claves transtulit  regni coelorum. In Cherubin multitudo scientiae; sed in Christo multitudo miserationis. Olim in Iudaea notus tantummodo Deus, sed nunc omnibus gentibus vox una est Christus, qui nos de servis fecit amicos, et de profugis convertit in filios. Naturam mortalitatis nostrae assumpsit in gloriam divinitatis suae. In hoc laetetur genus humanum, sciens fragilitatis nostrae naturam super angelicos exaltatam choros, maiestati paternae gloriae in coelestibus considere. Quae conditio mortalitatis timens humanae conturbare debes post tantam naturae tuae gloriam? Aequalitas tibi certissima est; tantum tegmine charitatis indue pennis, ut volare facias, quo Christus ascendit. Noli angustiari de morte charorum, sed congaude laetitiae illorum. Christus se ipsum pro te tradidit in mortem. Cur lacrymis tuis contradicis Christo, rapere charos tuos de morte ad vitam, de labore ad requiem? Felicior est in bono dies exitus quam nativitatis. Ille est requiei initium, iste laboris. Ille laetitiae introitus, iste doloris. Nascimur ut moriamur, morimur ut melius vivamus. Via est haec vita pergentibus ad patriam. Si aspera est, si arcta est, viriliter gradienda est. Si plana, si prospera, caute currenda est, quia multos habet insidiatores. Novit itaque providentia Dei, cui prodest longa peregrinatio huius viae, cui optimum est cito huius peregrinationis labores finire. Placeant nobis iudicia Dei. Iustus est Dominus et recta iudicia eius. Illa mens maxime Deo placet, cui omnia Dei placabilia placent. Laudemus, amemus et oremus, ut semper fiat voluntas eius in nobis, cui semper bona placent; et nihil nisi per eum boni possumus habere, perficere. Si bonum est, si amabile est quod habemus, ille praestavit  nobis. Illi gratias agamus, illi tota mentis intentione sacrificium laudis offeramus, in quo salutem nobis sempiternam per Prophetam suum promisit, dicens: Sacrificium laudis honorificavit me; illic iter est, quo ostendit salutare Dei. Haec est angelica iucunditas, sanctorum laetitia, consolatio nostra. Nihil enim aliud coelestis Ierusalem, quae vivis aedificatur lapidibus, agit in patria sua, dicente et suspirante ex nostra voce Psalmographo: Beati qui habitant in domo tua. Et quasi quis quaesisset, quae esset illa beatitudo, habitare in domo Domini? respondit: In saeculum saeculi laudabunt te. Haec laus sine fastidio, sine defectu erit; sine fine dulcis fit in corde et ore canentium. Haec quoties agimus in terris, angelicam imitamur vitam. Haec suavitas omnes saeculi tristitias expellit ab anima, omnes moerores mitigat. Et quanto quis donorum Dei maiori utitur abundantia, tanto magis se debitorem mediatori omnium bonorum quae possidet, agnoscat. Si igitur iustum videtur homini cuiuslibet beneficii vel officii reddere grates, quanto magis Deo gratiarum actiones agendae sunt? Qui omnia dedit, quae in hoc saeculo bona videntur, qui omnia daturus est bona, quae desiderari vel haberi in futuro saeculo possunt: ubi ipse Deus erit omnia in omnibus, qui nunc singulis secundum mensuram suae bonitatis distribuit. Tunc erit omnis bonitas, omnis beatitudo, omnis sufficientia in omnibus. Ad huius vero summae beatitudinis et indeficientis gloriae post labores huius vitae felicitatem Deus Iesus te pervenire faciat, domine desiderantissime et omni honore dignissime. Tribuat divitias veras tibi, David amate,    Cum sanctis pariter Christus in arce poli.  EPISTOLA CVIII. AD ARNONEM. Hortatur illum ut Leonem papam contra adversarios defendat. Hunnos ab subiectione defecisse, et paganas naves littora Aquitaniae infestare queritur. Novam se congregationem monachorum fecisse narrat. Alimo, Remedio et Paulino episcopis salutem dicit. De Elipanto et Felice quaedam nuntiat.  Domino beatissimo et merito perpetuae charitatis alis amplectendo episcopo humilis levita salutem. Dulcissima litterarum vestrarum lectione et suavissima prosperitatis vestrae legatione laetificatus, quasi inter febrium ardores refrigerium quoddam mihi advenisset, et canicularibus decoctus flammis rore salutationis vestrae refocillatus, totus in spe roboratus assurgebam audiens quod semper optavi, legens in litteris quod semper desideravi, apostolicae auctoritatis salutem et constantiam religionis sanctae in eo, quem confessorem Christi nominare et venerari omnibus Christi Ecclesiis aequum arbitror; cuius praesentiam super omnes alios huius vitae viros desiderarem, si mei corpusculi valetudo me sineret perficere. [Quod maxima animi cupiditate diu desiderabam, in tantum ut tuae vere fateor fidei; si talis meus potuisset apud huius auctoritatem profectus fieri Ecclesiis Christi qualis mea optabat devotio, prae omnibus saeculi deliciis et honoribus eius praesentiae astare proponerem; si flammas animi sui mitigare mihi indultum esset, et litteris sub eius sancti nominis auctoritate per diversas mundi regiones, populos, parochias, civitates et provincias hortari; et catholicae fidei rationes pluribus exponere personis; et religiosam admonitionem, iuxta consuetudinem sanctorum Patrum, chartulis indicere currentibus. Sed, ut video, meis hoc impedientibus peccatis fieri necdum poterit propter fragilitatem corpusculi, multis molestiarum sarcinulis subgravati. Insuper nec ille aliquid mihi exinde mandavit, in cuius potestate iuxta saeculi dignitatem hoc maxime fieri debuit: per alios vero mihi firmiter hoc mandavit, ut fieri voluisset; per se autem nihil inde dixit Intelligo quoque multos esse aemulatores eiusdem praedicti domni apostolici, deponere eum quaerentes subdola suggestione, crimina adulterii vel periurii illi imponere quaerentes, et tunc sacramento gravissimi iurisiurandi ab his se purgaret criminibus ordinantes: sic consilio secreto suadentes ut deponeret sine iuramento pontificatum, et quietam in quolibet monasterio ageret vitam, quod omnino fieri non debet, nec ille ipse consentire, se quolibet sacramento constringere, aut sedem suam amittere. Responderem pro eo, si ex latere eius stetissem: Qui sine peccato est vestrum, primus in illum lapidem mittat. Memini me legisse quondam, si rite recordor, in Canonibus beati Silvestri, non minus  testibus pontificem accusandum esse, et iudicio praesentari: et ut illorum talis vita esset, ut potuissent contra talem auctoritatem stare. Insuper et in aliis legebam canonibus, apostolicam sedem iudiciariam esse, non iudicandam. Haec omnia et multo plura his cogitavi per epistolas meas demandare illi propter eius catholicam charitatem. Quis potest immunis esse in Ecclesia Christi pastor, si ille a malefactoribus deiicitur, qui caput est Ecclesiarum Christi? Suo Domino stabit, aut cadet. Stabit vero, potens est enim Dominus statuere illum. Tu vero, fili charissime, fili votorum meorum, [fili Ecclesiae Christi in ovili inter oves sanctas illius enutritus, ad quem omnium pastorum pastor tertio dixit: Pasce oves meas], labora pro capitis tui salute, pro summi pastoris incolumitate, pro sanctae sedis auctoritate, pro catholicae fidei integritate, ne lupinis morsibus pastorum pastor pateat. Ego vero optimae vestrae pietatis devotionem lacrymis prosequor, orationibus assequor, litterarum suffragiis consequor. Cautus esto cui commendes consilia tua, providus in responsis, verax in iudiciis, sollicitus discernere, quid cui conveniat, et  noli oblivisci patrem senio, filium meritis, fratrem charitate. Veniat! veniat enim dies, dum ei placuerit qui omnes disposuit dies, quando liceat optatos amplexus patri et filio coniungere, et mutuis seipsos exhortari collationibus. fuisti itineris mei. Prima fuit Ecclesiarum Christi; secunda domni regis, quia in lacrymis lacrymans dimisi eum, cupiens perpetuam laetitiae illius memoriam animae meae inscribere; tertia dulcissimam charitatis tuae videre faciem; sed prohibitus sum usque adhuc ut fieret, quod valde optavi ut fieret. Erit itaque per vestras sanctas orationes, dum ei placuerit, sine quo nihil boni fieri poterit. Epistola vero prior quae ad nos sub vestro nomine pervenit, querimonias quasdam habens de moribus apostolici, et de periculo tuo apud eum propter Romanos, clericus vester, ut aestimo, attulit eam mihi, nomine Baldricus, afferens mihi cappam Romano more consutam, vestitum lineum, laneumque. Sed quia ego nolui ut in alterius manus pervenisset epistola, Candidus tantum illam perlegebat mecum, et sic tradita est igni; ne aliquid scandali oriri potuisset propter negligentiam chartulas meas servantes. Hunnorum vero, sicut dixisti, perditio, nostra est negligentia, laborantium in maledicta generatione Saxonum, Deoque despecta usque huc, et eos negligentes quos maiore mercede apud Deum et gloria apud homines habere potuimus, ut videbatur. Non audeo mei solius causam  tantum tibi ingerere laborem per preces et lacrymas, quas habeo saepius propter vestram absentiam. Tamen non est secundum opportunitatem inane iter, ad patrocinia sancti Martini venire, vestramque vitam eius sanctis commendare orationibus. Paganae vero naves, ut audistis, multa mala fecerunt per insulas Oceani partibus Aquitaniae; pars tamen ex illis periit, et occisi sunt in littore, quasi centum quinque viri ex illis praedatoribus. Castigatio est magna horum eruptio, antiquis ignota temporibus populo Christiano; quia forte vota non servant famuli Dei, quae vovere solent. Ideo, dilectissime fili et merito venerande frater, tuos hortare fratres regulariter vivere, et devotionem primam firmiter servare, dicente Scriptura: Vovete et reddite Domino Deo vestro. Item: Melius est non vovere, quam vota non reddere.] Prope enim estis vos terminis paganorum. Sit salus vestra, protectio, et misericordia Dominus Deus noster, qui ait: Sine me nihil potestis facere. Commotio magna est in mundo, et in mentibus multorum infidelitas, et in nomine monachorum negligentia. Volunt dici, et non fieri, dicente Scriptura: Vult piger, et non vult. Id est, vult beatus esse et non vult laborare, unde beatus fiat. Noviter congregationem quamdam feci, quasi octavo milliario a monasterio sancti Martini, monachicae vitae et regularis religionis, primo ex fratribus de Gothia, ubi Benedictus abba regularem constituit vitam. At nunc, volente Deo, aliqui veniunt sancta se devotione mancipantes]. Non est claudicandum in Dei servitio, sed via regia gradiendum, ut ad optatum aliquando littus divina auxiliante gratia pervenire possit. [Quidquid vero de tua audio canonica conversatione, satis mihi placere fateor. Hoc quoque addatur ad mercedem industriae vestrae, ut fratres qui sub manu vestra sunt secundum sanctitatem regularis vitae vivant. Nec ego aliter audivi, nec eo minus dicere debeo, quae agnosco proficere fraterna charitate]. Populo quoque, ut saepius deprecatus sum, praedica instanter verbum Dei (II Tim. IV, ), ne ullius anima in tuo pendeat [Cod. S. E. pendat] iudicio, vel a te quaeratur. Ostende illis viam salutis, hos secreta collatione, illos publica praedicatione confirmans. Unicuique secundum suae conditionis vel personae modum hortamenta ingere. Potestatibus et iudicibus iustitiam et misericordiam, iunioribus obedientiam, humilitatem et fidem in senioribus, omnibus aequitatem, charitatem Dei et proximi, castitatem corporis, benignitatem et pietatem in eleemosynis, quatenus cum multiplici laboris tui fructu ad aeternae beatitudinis sedem pervenire merearis, eo miserante, qui ait: Sic luceat lux vestra coram hominibus, ut videant opera vestra bona, et glorificent Patrem vestrum, qui in coelis est (Matth. V, ). Mei quoque ut  habeatis memoriam, secundum spem meam et fidem vestram, deprecor, cum sanctis fratribus vestris assidua intercessione, ut prope cursu nostri agonis completo, veniam peccatorum meorum et aliquam portionem beatitudinis inter cives coelestis habitationis accipere merear. [Plura scriberem secundum animi nostri desiderium, si non iste cursor ex vestro mandato velociter revertere habuisset; tamen ex his paucissimis litteris charitatis nostrae ardorem in vos agnoscere poteritis]. Divina vos gratia comitetur ubique, domine Pater et dilectissime amice. [Obsecro humilitatem vestram ut meo officio Patrem charissimum Aelim episcopum salutes, cum caeteris fratribus, et consacerdotibus sanctitatis tuae. Similiter et Remedium decurio nobis charissimum fidelemque amicum saluta]. Et si tibi causa eveniat Paulinum patriarcham] videndi, saluta eum mille millies. Libellum vero catholicae fidei quem domno regi direxit, perlegebam, et satis mihi placuit in eloquentia sua et in floribus dictionum, et in fidei ratione, et in testimoniorum auctoritate, ita ut nihil his addi de quaestionibus nuper habitis inter nos et partes Felicianas opus esse arbitrabar. Et felix est Ecclesia populusque Christianus, quandiu [cum domno rege vel] unum talem habebit defensorem fidei catholicae. [Sed adhuc remanet aliquid faciendum. Nam quidam Elipandus Toletanae civitatis, nomine non dignitate episcopus, in damnata synodali auctoritate et apostolica censura haeresi permanet. Sciat tamen dilectio vestra, quod filius noster Laidradus episcopus frater vester, magnum profectum in illis partibus, Deo donante, egit quotidieque agit. Ut mihi vere dixerunt ex illis partibus viri religiosi et veraces, usque viginti millia conversi sunt inter episcopos, sacerdotes, monachos, populum, viros et feminas, plangentes pristinum errorem gaudentesque, quotidie Deo agentes gratias in agnitione veritatis et in catholica fidei firmitate. De ipso Felice iam prius per litteras nostras, vel magis aliorum relatione, audisti quid gestum fuit, et modo fuit ad Sanctum Martinum apud praefatum filium nostrum; et multum amat me, totumque odium quod habuit in me versum est in charitatis dulcedinem.] Quod rogasti litterarum nostrarum serie saepius tuam appellare sanctitatem, testis est Deus cordis mei quantum hoc desidero, ut saepius fiat secundum opportunitatem temporis et portitoris, optans ut me habeas praesentem in litteris meis ut nihil nobis desit in charitatis communione praeter oculorum praesentiam. Sed his multo maior est et melior perpetua sanctae charitatis praesentia in Christo Iesu Domino nostro. EPISTOLA CIX. AD DOMNUM REGEM. Respondet Caroli epistolae nuntiantis victoriam de hostibus: et mirabilem sanitatem Leonis papae. Romanum iter prosequi renuit.  Domino dilectissimo atque omni honore dignissimo David regi Flaccus veteranus miles perpetuam in Christo salutem. Litteras prosperitatis vestrae et consolationis nostrae, magno amore et digno favore suscepimus: Dei omnipotentis clementiam collaudantes, qui vos fidelesque vestros prosperis successibus pollere fecit, et inimicos sui nominis vestrae potentiae subdidit pedibus. Hoc enim faciat Deus, et hoc addat (I Reg. III, ), ut triumpho terroris vestri inimicas ubique subiiciat gentes; et suavissimo suae dilectionis iugo in Christiana fide ferocissimos subiiciat animos, ut  solus Deus et Dominus noster Iesus Christus credatur, colatur, atque ametur. Vestra clarissima voluntas in hoc omni laboret studio, ut Christi nomen clarificetur, et eius divina potestas per fortitudinis vestrae triumphos multis terrarum regnis innotescat: quatenus non solum magnitudo potestatis te regem ostendat, sed etiam instantia seminandi verbi Dei in laude nominis Domini nostri Iesu Christi praedicatorem efficiat. Ideo divina te gratia his duobus mirabiliter ditavit muneribus, id est, terrenae felicitatis imperio et spiritalis sapientiae latitudine, ut in utroque proficias, donec ad aeternae beatitudinis pervenias felicitatem. Parce populo Christiano, et Ecclesias Christi defende, ut benedictio superni regis te fortem efficiat super paganos. Legitur quemdam veterum dixisse poetarum, cum de laude imperatorum Romani regni, si rite recordor, cecinisset, quales esse debuissent, dicens Parcere subiectis, et debellare superbos. Quem versiculum beatus Augustinus in libro De Civitate Dei multa laude exposuit, quamvis magis nobis attendendum sit Evangelicis praeceptis, quam Virgiliacis versibus. Nam et ipsa Veritas ait: Beati misericordes, quoniam ipsi misericordiam consequentur . Et alibi: Estote misericordes, sicut et Pater vester misericors est. Quod vero nobis vestrae bonitatis in Christo probata voluntas de apostolici pastoris mirabili sanitate demandare curavit, decet enim omnem populum Christianum in hac clementia divinae protectionis gaudere, et laudare nomen sancti  Dei nostri, qui nunquam deserit sperantes in se, qui impias compescuit manus a pravo voluntatis effectu, volentes caecatis mentibus lumen suum extinguere, et seipsos impio consilio proprio privare capite. Quidquid vero de illis agendum sit, vestra cautissima considerare habet sapientia, quae optime novit, quid cui conveniat personae, et quid cui sit facto retribuendum; vel quomodo ille pius pastor, divina ab inimicorum manibus liberatus protectione, securus in sua sede Deo Christo deservire valeat. Quod vero vestrae benignitatis litterae Flacco taciturnitatis culpam ingerunt, quem fervor mensis Augusti desidem, non voluntatis efficacia pigrum efficit. De pueris vero nostris, quos pedibus paternis Romam pergere praecipis, velim scire quando, vel ubi, vel quibus comitantibus vestrae beatitudini occurrere debeant. De quibus in vestrae excellentiae litteris scriptum invenimus: Qui te, inquis, quiescente, pro te tua munera inire valent. Fateor quidem, vobis iubentibus et iuvantibus, laboris mei possunt inire sudorem. Munera vero mea illis necdum concedo, quae vestra frequenter largitate accipere solebam. Nam et Moyses, quem nobis quasi ad exemplum proponitis, pugna peracta et Amalecitis fugatis, praedam reductam ipse populo distribuit (Exod. XVII, ). Et David, Syria per Ioab principem militiae subiecta, aurum et gemmas pretiosissimas ad templi dedicavit ornatum. Sed et Ammonitarum regis diadema proprio imposuit capiti, licet Ioab labores sustinuisset militiae. Sed et de hoc, quod mihi improperare voluistis, me fumo sordentia Turonorum tecta auratis Romanorum arcibus praeponere, scio vestram legisse prudentiam Salomonicum illud elogium: Melius, inquit, sedere in angulo domatis, quam cum muliere litigiosa in domo communi. Et, ut cum pace dicam, magis ferrum nocet oculis, quam fumus. Turonis enim fumosis tectis contenta, Deo donante, per vestrae bonitatis providentiam in pace permanet. Roma vero quae fraterna discordia initiata est, insitum dissensionis venenum hucusque tenere non cessat: vestraeque venerandae dignitatis potentiam, ad huius pestis compescendam perniciem, e dulcibus Germaniae sedibus festinare compellit. Nos vero lacrymis absentiam, et precibus iter vestrum continuis prosequimur, divinam humiliter obsecrantes clementiam, quatenus vos vestrosque simul, cum omni prosperitate sanos ducat, et reducat gaudentes.  Vestrae vero pietatis litterae nullatenus consentio ut obliviscantur mei: sed saepius veniant in spiritu consolationis, ut osculentur, iterum iterumque relegantur, et in cordis thesauro perpetua dulcedine conserventur. Tempora concedat Christus felicia regni    Huius et aeterni, David amate, tibi. EPISTOLA CX. AD ABBATES ET MONACHOS GOTHIAE. Errorem Adoptianorum capit, quem singulari libello per beatum Benedictum misso, se iam refutasse, et nunc maiori opere a se refutandum ait.  Albinus humilis Christi famulus et serviens sancti Martini, omnibus abbatibus, fratribus et filiis, qui sunt Gothiae partibus in Christo charissimis, aeternae beatitudinis salutem. Acceptis dulcissimis vestrae beatitudinis litteris, simul et suavissimis nimiumque nobis necessariis sanctarum orationum vestrarum muneribus, cum omni gaudio et mentis alacritate, et magnam vere habens fiduciam per vestras sacratissimas intercessiones ad Iesum Dei Filium, qui pro mundi salute homo dignatus est fieri: ita ut qui Deus aeternaliter ex Patre natus est, temporaliter nasceretur ex virgine, et idem esset homo qui et Deus; et idem Deus qui et homo; et non esset ulla separatio personae vel filietatis, ne essent duo Filii, unus proprius et alter adoptivus; aut duo Dii, unus verus Deus et alter nuncupativus: quod omnino impium est credere et praedicare. Quia Dei Filius in proprietate personae, et Filii dignitatis adunivit sibi hominem, ut esset unus Christus, et unus Deus, et unus Dei Filius, totus in suis, et totus in nostris, perfectus in divinitate et perfectus in humanitate. Quod multis testimoniis evangelicis et apostolicis, vel etiam sanctorum Patrum traditionibus comprobari potest; sicut in libello ex parte factum est, quem direximus per beatum Benedictum, vobis solatium et confirmationem fidei catholicae. Sed in manibus maius modo habemus opus propter alias causas, quae in libello venerandi Felicis legimus; et illum volente Deo vobis dirigimus, postquam lectus et comprobatus fuerit ab episcopis nostris et domno rege. Interim vestra Sanctitas nos adiuvet sanctis orationibus vestris, ut Dominus Deus aperiat nobis agnitionem veritatis, et fiduciam praedicationis et constantiam in fide catholica. Multum enim valet deprecatio iusti, quanto magis et plurimorum.  Haec novitas vocum in adoptione, nuncupatione Christi, omnino fidelibus omnibus detestanda est, et magnopere cavenda haec divisio in Christo Domino nostro. Scimus duas naturas perfectas esse in Christo, et unam personam: mortalem immortalemque eumdem esse. Sicut homo mortalis est carne, immortalis anima; tamen unus est homo, et una persona, et unus Filius patris sui totus proprius, et dividi non potest, quod sit partim nuncupativus homo, et partim verus homo: ita et Christus, licet sit carne mortalis, et divinitate immortalis, tamen unus Iesus Christus et unus Dei Filius; sicut dixi hominem esse unum filium, licet carne sit mortalis, et anima immortalis: et nullatenus unus Filius, uno Patre, potest esse utrumque, et proprius et adoptivus. Et si est unus Filius Deus Christus in una persona, omnino aut totus est proprius, aut totus adoptivus. Sed melius est, ut propter illam excellentiam naturam Dei Filius, qui proprius et aeternus est, sit humanitas assumpta in proprietatem Filii, quam propter humanitatem Dei Filius aeternus humilietur in adoptionem. Omnino proprius filius et adoptivus unus esse non potest ad unum patrem, ad duos autem potest. Haec considerantes diligentius, et animo tenete firmiter, et constanter praedicate unum Filium et unum Deum, eumdem proprium et verum perfectumque esse; quia omnis veritas in Christo est et nullum figmentum, et tota plenitudo divinitatis (Coloss. II, ), et nulla minoratio nec defectio; nec eum, sicut in libello praefati Felicis lectum est, baptismo indiguisse, sed mox sine peccato et omni labe peccati, Spiritu sancto conceptum esse Deum verum et hominem verum. Et si beata virgo proprium potuit generare sibi filium, qui fuit ex aeterno Dei Filius, quomodo non potuit Deus Pater habere hominem Filium proprium, qui ex tempore natus est ex virgine? Unus omnino est in utraque natura, ad utrumque parentem, Christus et Filius Dei proprius. Quae omnia plenius, opitulante eodem Deo, de quo nobis sermo est, lecturi eritis in eodem libello, quem modo in manibus habemus. Tantum in fidei firmitate et nil haesitantes: quia sine fide impossibile est placere Deo, ut Apostolus ait (Hebr. XI, ). Charitatem fraternam instantissime inter vos servate, et unitatem in omni catholica pace, et fide recta et humilitate non ficta. Et obedientiam vestram secundum propositum regularis vitae omni studio servate, et stabiles estote in locis vestris, ubi vosmetipsos dedistis Deo; et nolite deserere monasteria vestra, et vagari per saeculi vanitates. Tempus enim huius vitae breve est, et non sunt condignae passiones huius saeculi ad superventuram gloriam. Non debet vestrae beatitudini Christi iugum durum videri vel onerosum, sed leve et suave, sicut ipse ait; Iugum enim meum suave est, et onus meum leve est. Non qui ceperit, sed qui perseveraverit, salvus erit . Revocate ad mentem Iudam ex apostolo proditorem factum. Considerate Saulum ex persecutore praedicatorem effectum. Mementote Malchum monachum, cuius historiam beatus Hieronymus nunc edidit epistola, quomodo quasi pietatis intuitu egressus est a monasterio, relinquens patrem suum, et in quales pervenit postea tribulationes, vel qualiter planxit monachum in eremo, quem perdidit in monasterio. Raro diabolus aperta fronte pugnat contra servos Dei, sed sub figura pietatis, quasi maioris sit utilitatis exire de monasterio quam permanere. Ovis quae de ovili egreditur et a pastore recedit, lupi patet morsibus. Melius est non vovere, quam vota non implere. Dicit Scriptura: Vovete et reddite Domino Deo vestro. Verax est Deus in promissionibus beatitudinis, quae diligentibus se promittit. Et vere dicis : Reddet promissa veritatis. Mementote Apostolum dicentem: Fratres, stabiles estote et immobiles. Et iterum: Qui stat, videat, ne cadat. Stabat Ioannes, quando Christum cernebat. Ideo, fratres charissimi, vigilate et state in fide, viriliter agite, et confortetur cor vestrum in omni opere bono. Et Psalmista: Exspecta Dominum, viriliter age, confortetur cor tuum, et sustine Dominum.  Quid est exspecta Dominum, nisi stabili mente exspecta, donec tibi veniat dies remunerationis? Fac omnia opera viriliter, et confortetur cor tuum in permanendo quod coepisti, et sustine Dominum, quidquid in te tribulationis vel laboris permittit, sustine viriliter. Multae sunt tribulationes iustorum, et de his liberabit eos Dominus. Nullus labor amanti Deum durus videatur, quia ille est remunerator fidelis, qui est auxiliator idoneus, qui nunquam deserit sperantes in se. Respondeat homo suggestionibus diaboli: Dominus auxiliator mihi est, non timebo quid faciet homo (Psal. CXVII, ), id est, carnalis delectatio. Item: Declinate a me maligni, et scrutabor mandata Dei mei (Psal. CXVIII, ). Et iterum: Auxilium meum a Domino, qui fecit coelum et terram. Dominus custodiat introitum et exitum servorum suorum ex hoc nunc et usque in saeculum . Haec, charissimi fratres, feliciter legite, et fideliter implete, et Dominus Deus vos adiuvet et proficere faciat in omni bono; et exaudiat orationes vestras pro omnibus, et pro me fideli vestro adiutore, et Dominus Deus custodiat vos in aeterna pace et charitate perfecta, viri fratres et filii charissimi. EPISTOLA CXI. AD FRATRES IN GOTHIA. Hortatur ad poenitentiam, ad observantiam vitae regularis, et ad fortitudinem in exorta tribulatione.  Sanctissimis in Christi charitate fratribus, Deoque in diversis Gothiae partibus fideliter servientibus humilis levita Alcuinus salutem. Legimus Dominum discipulis praecepisse ut turbas per contubernias discumbere fecissent, quinquagenos et quinquagenos; quos omnes unius panis soliditate refici volebat. Quinquagenarius numerus, in quo lex data est, ipse Spiritus Paraclitus a Patre et Filio missus, qui in centum viginti nomina descendit, remissionem peccatorum significat: quam omnes fideles in ipsius sancti Spiritus gratia accipiunt, primo in sacramento baptismatis; secundo in poenitentiae lacrymis, quibus anima peccatrix abluta ad visionem Dei Salvatoris pervenire merebitur; dicente ipsa Veritate: Beati mundo corde, quoniam ipsi Deum videbunt . Ecce nunc tempus acceptabile, ecce nunc dies salutis. Mundemus nos ab omni inquinamento carnis et spiritus, perficientes salutem animarum nostrarum. Haec vero scientes et optime intelligentes, charissimi fratres, nil sordidum in vestra  remaneat conscientia, sive de carnis fragilitate contractum, sive de spiritus inquietudine infectum, ut dignam in cordibus vestris Spiritus sanctus sibi inveniat habitationem. Nullam malignus hostis in vestra bona conversatione inveniat suae malitiae partem, nec aditum quem quaerit, reperiat vestris in cordibus; sed omni custodia animas vestras confirmate in charitatis munimine, in tutela obedientiae, in muro humilitatis, in castitatis observatione, in sanctae pacis coniunctione. Viriliter pugnate contra antiquum hostem, et communibus manibus debellate eum, qui rugiens circuit, quaerens quem devoret. Portate in frontibus vexillum crucis, et in cordibus charitatis munimenta, et catholicae fidei firmamentum. Spe firma vosmetipsos erigite ad Deum, et nihil contra vestram valet unanimitatem illius insidiosa calliditas. Magis humili mente senioribus vestris obedire parati, quam murmurationis vitio diiudicare, quidquid vobis iniungatur operis. Vovistis vos Deo servire, paternisque regi consiliis. Nolite vosmetipsos super rectores exaltare vestros, nec eorum iudicare acta vel consilia; sed contenti tantummodo estote eorum iudicio, quidquid agatis, regularisque vitae praeceptis, in quibus maxime humilitas obediendi cum charitate praecipitur. Horae vero vestrae omnes animabus vestris utiles inveniantur, vel in opere manuum, vel in lectionis studio, vel in orationis gratia. Oret operarius corde, ut duplici mercede dignus habeatur. Similiter in refectione corporis anima reficiatur in gratiarum actione Deo; vel si corpus labore afficiatur, mens compunctione confirmetur. Sic vero armatum monachum duplici suffragio, nil antiquus hostis nocere poterit , qui quaerit per vagationem mentis mercedem minuere laborantis. Ego vero saeculi tempestatibus turbatus, casso multis in locis labore desudavi; sed modo quasi naufragus, Deo miserante, ad portum deiectus quietis: in quo me fessum et vulneratum iacentem, deprecor, sanctarum assiduitate orationum vestram unanimitatem auxiliari, ut quandoque ad florentia virtutum rura pervenire merear, et bona securitate illi soli servire, in quo solo est totius spes salutis, sine quo nec cadens resurgere, nec bene stans firmo gradu stare poterit. Misi munuscula parva dilectioni vestrae, sed Deo teste, non parva charitate, quantum in pectore peccatoris eius igniculus scintillare valet. Tamen si Deus mihi vobiscum in sanctitate vitae stare necdum dedisset, tamen piissima illius gratia vestram veraciter corde meo infudit charitatem, optans atque humiliter deprecans, quatenus per vestras sanctissimas orationes munus voluntatis meae Deo acceptabile esse, eiusque donum in anima mea recipere dignetur, qui gratiam pro gratia dare solet; de cuius plenitudine accepimus, quidquid boni habere videmur. Illius sit semper charitas in corde, laus in ore, et opere bono signum perfectae dilectionis. Plurima vestrae beatitudini scribere desideravi, sed nuntio tribulationis consternatus, haec pauca dictavi. In qua vero tribulatione vos viriliter agere et constanti esse animo obsecro, scientes quod Deus nunquam deserit sperantes in se. Et si qualibet tribulatione cogente, locum mutare necesse sit, nunquam regularis vitae observatio mutetur; nec tribulatio corporis animi fatiget constantiam. Nox et dies vices suas peragunt. Maris tempestas serenitatis tranquillitate mitigatur. Nec perpetua prosperitas in hoc praesenti saeculo inveniri valet, quia in exsilio sumus, et ad laborem nascimur . Et sicut flagella infantes erudiunt ad discendum sapientiae decus, vel bonis assuescere moribus, ita et nos laboribus et doloribus admonemur ad perpetuae beatitudinis properare quietem, quae nullo dolore vel labore fuscatur, nullo fine terminatur, sed perpetua iucunditate et felicitate stabilis permanet in aeternum. Ad hanc adipiscendam nullus vestram sanctam intentionem deterreat labor  nullae huius saeculi blanditiae retrahant; sed forti animo, fratres charissimi, estote, in omni opere bono stabiles, scientes, quod labor vester non est inanis apud Deum, et qui plus laborat, plus mercedis accipiet. Dominus Deus, qui vos in unius ovilis charitate congregavit, aeterna benedictione intra moenia catholicae fidei, et sanctae charitatis divitias in bonis operibus adiuvare, perpetualiterque custodire dignetur, Domini patres, fratres et filii desiderantissimi, atque mei animi charitate dulcissimi. EPISTOLA CXII. AD PRATRES IN PROVINCIA GOTHORUM. Errorem refutat eorum qui nolunt sacerdotibus peccata confiteri; et confessionis necessitatem astruit.  Dilectissimis viris fratribus et patribus in provincia Gothorum, humilis Ecclesiae Christi vernaculus Albinus diaconus salutem. Plurima vestrae sagacitatis et religionis laus nostris saepius insonuit auribus, seu propter sacratissimam monachorum vitam, seu propter religiosam laicorum conversationem: dum illi ab omni strepitu saecularis inquietudinis soli Deo vacare desiderant, et isti inter mundanas occupationes castissimam vitam rationabili consideratione degere dicuntur.  Illi quotidianis suos contribules orationibus adiuvare non desistunt: isti intercessores suos praesentis vitae solatiis sustentare gestiunt: quod quisque gratiam benedictionis sibi a Deo datam in alterutrum refundat. Unde et nos vestrae pietatis exemplis edocti, nostri navigii cursum orationibus vestrae sanctitatis ad portum perpetuae quietis dirigi precamur. Nos quoque mutuo charitatis officio vestrae sanctitati aliquantulas piae admonitionis litterulas dirigere curavimus, propter quasdam consuetudines, quae vestris inoluisse feruntur regionibus. Dicitur vero neminem ex laicis suam velle confessionem sacerdotibus dare, quos a Deo Christo cum sanctis apostolis ligandi solvendique potestatem accepisse credimus. Quid solvit sacerdotalis potestas, si vincula non considerat ligati? Cessabunt opera medici, si vulnera non ostendunt aegroti. Si vulnera corporis carnalis medici manus exspectant, quanto magis vulnera animae spiritalis medici solatia deposcunt? Deo vis, o homo, confiteri, quem nolens volens latere non poteris: Ecclesiae Christi, in qua peccasti, satisfacere negligis. Cur ipse Christus leprosum, quem mundavit, sacerdotibus se iussit ostendere ? Cur Lazarum quatriduanum resuscitatum alios solvere iussit? Nunquid non fasciamenta mortui eodem verbo solvere poterat, quo mortuum vitae redditum de sepulcro prodire iussit? Cur interrogavit caecos ad se clamantes, quid voluissent? An ignorare cordis eorum voluntatem potuit, qui optatum lumen oculis illorum reddere valuit? Forte si Deum latere, sicut hominem potuisses, nec Deo plus quam homini confiteri voluisses. Superbiae hoc genus esse videtur sacerdotem iudicem despicere.  Si dicis: Bonum est confiteri Domino (Psal. XCI, ): sed bonum est huius confessionis te habere testem. Licet non semper confessio poenitentiam significet, sed saepissime laudem, ut in Evangelio ipsa Veritas dixit: Confiteor tibi, Pater coeli et terrae, id est, laudo te, Pater coeli et terrae. Et in Symbolo dicitur: Confiteor unum baptisma et caetera, quae sequuntur ad idem respicientia verbum: quod verbum, id est, confiteor, in hoc loco confessionem fidei, non peccatorum designat. Erubescis homini in salutem tuam ostendere, quod non erubescis cum homine in perditionem tuam perpetrare? Ancillam tuam iniquitatis tuae consciam vis habere, et sacerdotem Christi reconciliationis tuae non vis habere adiutorem? Per inimicum corruisti, et non vis per amicum resurgere? Multum offendisti Dominum tuum, et alium non vis habere reconciliatorem, nisi te ipsum? Confidis per orationes tuas salvari? Spernis apostolicum praeceptum dicentis: Orate pro invicem, ut salvemini; et iterum: Si quis peccator est, oret pro eo sacerdos, ut salvetur. Quid ad haec dicitis, quae in eadem epistola leguntur: Confitemini alterutrum peccata vestra, ut deleantur delicta vestra? Quid est, quod dixit: alterutrum? nisi homo homini, reus iudici, aegrotus medico? Ipsa quoque Sapientia per Salomonem dixit: Qui abscondit scelera sua, non dirigetur; id est, non dirigetur in viam salutis, qui peccata sua celare studet. Nunquid Deo abscondi possunt scelera nostra, qui omnia videt, novit et considerat? Ab homine possumus abscondere quae agimus, at non Deo. Nonne David praesente Nathan propheta, qui se arguebat pro peccato suo dixit: Peccavi Domino (II Reg. XII, )? Ecce tantus vir testem confessionis suae voluit habere prophetam. Et quia non erubuit confiteri quod impie gessit, statim audivit: Ecce Dominus transtulit peccatum tuum. Homini patefecit vulnus suum, et a Deo mox remedium accepit. Nam et in Levitico saepissime, Domino mandante, peccator ad sacerdotem mittitur cum victima, quam offerens Deo oret pro eo, et dimittatur ei. Quae sunt nostrae victimae pro peccatis, a nobis commissis, nisi confessio peccatorum nostrorum? Quam pure Deo per sacerdotem offerre debemus; quatenus orationibus illius, nostrae confessionis oblatio Deo acceptabilis fiat, et remissionem ab eo accipiamus, cui est sacrificium spiritus contribulatus, et cor contritum et humiliatum non spernit. Christus pro nostris sceleribus ab inimicis iudicari in hunc mundum venit, ut nos redimeret a diaboli servitute: et nos dedignamur a sanctis Dei sacerdotibus iudicari, ut liberemur a vinculis peccatorum nostrorum? Ille absque omni peccato, hominum assistere, et hoc impiorum, iudicio non renuit: et nos cum multis peccatis hominum iudicia, et hoc sanctorum, subire contemnimus? Nonne in sacro baptismate sacerdotibus Christi nostrae fidei confessionem et abrenuntiationem Satanae dare debemus, et sic sacerdotali ministerio, divina operante gratia, ab omnibus ablui peccatis? Cur etiam et in secundo poenitentiae baptismate, per confessionem humilitatis nostrae, ab omnibus post primum baptisma peractis, eadem divina miserante gratia, sacerdotali similiter auxilio non debemus absolvi peccatis? Si peccata sacerdotibus non sunt prodenda, quare in Sacramentario reconciliationis orationes scriptae sunt? Quomodo sacerdos reconciliat, quem peccare non novit? Si consiliis, iuxta Salomonem, tractanda sunt bella, quali audacia sine consilio ecclesiasticorum ducum pugnare nos adversus diabolum confidimus? Item eodem dicente, legimus: Frater, qui adiuvatur a fratre, quasi civitas firma est. Quem adiuvat sacerdos Christi dux exercitus Dei et rector castrorum illius, si nullus ab eo suae salutis auxilium quaerere dignatur, si nemo occulta diabolicae fraudis vulnera illius medicinali dexterae tractanda ostendit?  Inaniter itaque posita sunt in Ecclesiis remedia, et synodali auctoritate litteris mandata contra omnia peccatorum nostrorum vulnera, quae vel antiqui hostis versutia, vel negligentia mandatorum Dei spiritaliter aut carnaliter nobis infliguntur; si non his qui in Ecclesia Christi statuti sunt ad sananda putrida scelerum nostrorum ulcera, revelantur. Corde enim creditur, dicit Apostolus, ad iustitiam, ore autem confessio fit ad salutem. Non solum catholicae fidei, sed etiam pura peccatorum confessio nobis ad salutem proficit sempiternam, dicente Scriptura: Dic prior iniustitias tuas, ut iustificeris (Isai. XLIII, ). Et iterum: Iustus in principio accusator est sui . Si iustus, quanto magis peccator? Si forte dicis cum Psalmista: Dixi, confitebor adversum me iniustitiam meam Domino (Psal. XXXI, ). Et ego cum eodem dicam: Quoniam tacui, inveteraverunt ossa mea. Et iterum cum alio propheta: Computruerunt iumenta in stercore suo . Quid est iumenta in stercore suo putrescere, nisi criminosos quosque in putredine peccatorum suorum iacere? Qui peccat, iacet; qui confitetur, surgit. Qui poenitentiam agit, revertitur ad patrem suum, sicut prodigus filius in Evangelio legitur dixisse: Surgam, et ibo ad patrem meum, et dicam ei: pater! peccavi in coelum et coram te. Sed semel sacerdoti in praesentia divinae pietatis confessio facienda sufficit. Semper autem Domino cum lacrymis et cordis contritione faciendam esse arbitramur. Omnis enim qui male agit, odit lucem, et non venit ad lucem, ut non arguantur opera eius: qui autem facit veritatem, venit ad lucem, ut manifestentur eius opera, quia in Deo sunt facta. Vos igitur, viri fratres, filii lucis estis et non tenebrarum, populus acquisitionis et non perditionis: gens sancta: Christi sanguine acquisita. Ambulate ut filii lucis in omni bonitate (Ephes. V, , ), et pietate, et castitate, exuentes veterem hominem cum peccatis suis, et induentes novum, qui secundum Deum creatus est. Sit conversatio vestra coelestis et non terrena. Diligite iustitiam, et odio habete iniquitatem. Qui sanus est, defendat se scuto fidei, ne clandestina antiqui hostis sagitta eum vulnerare valeat (Ephes. VI, ). Si quis vero propter fragilitatem carnis, vel propter negligentiam circumspectionis vulneratur, citius ad confessionis medicinam recurrat, ne per illecebram malae consuetudinis vix eradicari [Cod. Sal., eradicare] valeat peccatum. Tres enim mortuos Dominum Iesum Christum evangelica narrat historia suscitasse: filiam archisynagogi in domo , filium viduae extra portam civitatis , Lazarum quatriduanum de monumento ad vitam vocavit. Qui sunt hi tres mortui, nisi tria genera peccantium, quae modo quotidie divina confitentibus suscitare solet gratia? Filiam suscitat in domo, dum consentientem in corde peccare, revocat a peccati perpetratione. Filium viduae extra portam civitatis suscitat, dum peccantem foris in opere ad poenitentiae medicamenta confugere facit. Fetentem vero in mala consuetudine peccati, dum lacrymas poenitentiae elicit ex corde, suscitat, et ex ecclesiastica auctoritate solvere eum iubet, ut dignus sit communione Domini, et particeps sacri altaris efficiatur. Haec cogitate, charissimi fratres, et in qualicunque harum trium mortium genere si quis iaceat, citius ad confessionis probatissima medicamenta confugiat, salutifero poenitentiae se abluat medicamine: ut non ad iudicium damnationis, sed ad salutem sanctificationis communicet corpore et sanguine Domini nostri Iesu Christi. Et cum gratiarum actione semper rememorate quomodo vos divina misericordia de terra tenebrarum et frigoris, de regione ignorantiae et iniquitatis, transtulit in loca lucis et laetitiae, in tabernacula abundantiae et iustitiae: et elegit vos sibi in filios pietate paterna, ut per vos nomen illius nuntietur in gentibus. Sequimini vestigia sanctorum Patrum, et nolite in catholicae fidei religionem novas inducere sectas. Cavete vobis venenosum erraticae infectionis fermentum: sed in sinceritate et veritate mundissimos sacrae fidei panes comedite: et vinum, quod divina electis suis miscuit sapientia, bibite: et cantate  Deo vestro in concordia pacis, et unanimitate charitatis perpetuae canticum laudis, et cum militia coelesti consona voce laudate Deum et dicite: Gloria in excelsis Deo, et in terra pax hominibus bonae voluntatis. Divina vos praeveniat gratia, et subsequatur ubique clementia, et in omni opere bono florere faciat, viri fratres dilectissimi et sanctissimi patres. EPISTOLA CXIII. AD PAULINUM PATRIARCHAM. Laudat eius libellum de taxatione fidei: et excitat illum ad debellandos quosdam errores in Ecclesia exorientes.  Domino in Domino dominorum dilectissimo, et pio Patri Paulino patriarchae salutem. Videor aliquod me refrigerium habere animi mei, ut flamma charitatis in corde abscondita aliquam fortasse scintillam elicere valeat: ne totum torpescat quod intus ignescit, dum opportunum mihi tempus, aliquid tuae scribere charitati, occurrit. Quid? cum beatitudinis vestrae litteras omni favo dulciores intueri mereor, nonne videor mihi inter varios paradisi flores totus conversari, et avida desiderii mei dextera spiritales exinde carpere fructus? Quanto magis cum sacratissimae fidei vestrae libellum recensui, catholicae pacis puritate ornatum, eloquentiae venustate iucundissimum, sensuum veritate firmissimum: totius animi mei habenas in laetitiam laxavi. Ubi de uno lucidissimo et saluberrimo paradisi fonte quatuor virtutum flumina (Gen. II, ), non solum Ausoniae fertilitatis prata, sed totius ecclesiasticae Latinitatis rura irrigare conspexi. Ubi et aurivomos spiritualium sensuum gurgites gemmis scolasticae urbanitatis abundare intellexi. Quam plurimis vero profuturum, et pernecessarium fecistis opus in catholicae fidei taxatione, quod diu optavi, et saepius domino regi suasi, ut symbolum catholicae fidei planissimis sensibus et sermonibus luculentissimis in unam congregaretur chartulam, et per singulas episcopalium regiminum parochias omnibus daretur presbyteris legenda memoriaeque commendanda; quatenus, licet lingua diversa loqueretur, una tamen fides ubique resonaret. Ecce! quod mea optavit humilitas, vestra implevit sublimitas. Habet apud salutis nostrae auctorem, perpetuam scilicet et huius bonae voluntatis mercedem, et huius perfecti operis apud homines laudem. Semper ferventissima charitas vestra castra perpetui regis undique invictissimis fidei clypeis muniat, ne antiqui hostis versutia aliqua ex parte aditum suae nequitiae invenire valeat. Etsi ille mille habeat artes nocendi, multo magis nobis necesse  est, mille habere artes defendendi, credentibus in eum, qui ait: Confidite, ego vici mundum. Cuius pietas nobis praevidebat agonis tempus transitorium, ut remunerationis esset perpetuum. Ille prior calcavit caput leonis et draconis; nobisque dedit potestatem calcandi super serpentes et scorpiones , et omnes haereticas pravitates, quae sunt portae inferi, superandi. Tu vero, vir apostolice, hac armatus potestate, viriliter pugna, fortiter vince, ut feliciter regnes cum Christo. Heu, proh dolor! multi solent desuper contextam Christi tunicam haereticis scindere unguibus, et in pace Ecclesiae facere, quod milites in passione Christi non ausi sunt facere. Quapropter, venerande Pater, et doctissime athleta, et dulcissime doctor, simus semper in castris Christi commanipulares, et in una acie, sub vexillo sanctae crucis concordi consilio et virtute praeliantes, ut suos adversarios per nos vincat, qui vinci non potest. Nunc iterum antiquus serpens de dumis Hispanici ruris, et de speluncis venenatae perfidiae contritum, non herculea sed evangelica clava, caput relevare conatur, et prioribus nequitiae poculis nova maledictionis toxica immiscere. Sed et frigidissimus aquilo ventus alio de latere solidum Ecclesiae impellens parietem, sacri baptismatis catholicae consuetudinis regulam immutare nitens, et sub invocatione sanctae Trinitatis unam asserentes mersionem fieri debere, triduanamque nostri Salvatoris sepulturam in baptismo imitari negligentes, cum Apostolus diceret: Consepulti enim estis cum Christo in baptismo . Alii vero trinam volentes facere mersionem et in unaquaque mersione invocationem sanctae Trinitatis: ac per hoc totas tres personas ter nominare studentes, dum ipsa Veritas praeciperet: Ite, docete omnes gentes, baptizantes eos in nomine Patris et Filii et Spiritus sancti (Matth. XXVIII, ). Quid opus est tertio replicare, quod semel dictum sufficit? Est quoque in quibusdam clancula dubitatio: an animae sanctorum apostolorum et martyrum, aliorumque perfectorum ante diem iudicii in coeleste recipiantur regnum. His et huiusmodi spiculis, de pharetris, ut aestimo, exemptis perfidiae, unitatem sanctae et catholicae Ecclesiae, et veritatem universalis fidei aliqui vulnerare nitentes, etiam et spurcissimis errorum faecibus limpidissima ecclesiasticae fidei pocula inficiunt, et nuptiale vinum, quod Christus ex aqua Virgini Matri, Ecclesiae scilicet sanctae, salubriter potandum convertit, iterum in aquas stultitiae converti conantur. Sed tuum est, o pastor electe gregis, et custos portarum civitatis Dei, qui clavem scientiae potente dextera tenes, et quinque lapides limpidissimos laeva recondis, blasphemantes exercitum Dei viventis Philistaeos in superbissimo Goliath uno veritatis ictu totos conterere. Nostrum est elevatis cum Moyse manibus in coelum, humilitatis precibus te adiuvare et spectare cum David in munitissima civitatis turre, donec speculator ex alto culminis fastigio clamitans nobis tuam annuntiet victoriam (II Reg. XVIII,  seq.). Ad te omnium aspiciunt oculi, aliquid de tuo affluentissimo eloquio coeleste desiderantes audire; et ferventissimo sapientiae sole, frigidissimos grandinum lapides, qui culmina sapientissimi Salomonis ferire non metuunt, per te citius resolvi exspectantes. Tu vero lucerna ardens et lucens; nos in tua luce exsultare gaudemus, ut te lucente et ducente ad lumen, quod illuminat omnem hominem venientem in hunc mundum, eiusdem aeternae lucis gratia adiuvante, pervenire mereamur. EPISTOLA CXIV. AD AEDILHARDUM ARCHIEPISCOPUM. Laudat illum ob conventum cum Eanbaldo pro honore Ecclesiarum et cleri reformatione. Suadet ut cito ad gregem peracta legatione revertatur; mittit sellam et caballum suum.  Sanctissimo Patri et in membris Christi valde venerando Aedilhardo archiepiscopo Alcuinus diaconus in Christi charitate salutem. Audiens salutem et prosperitatem vestram, et conventum cum filio meo Enbaldo Eboracensi episcopo, satis mihi placuit; sperans ex vestrae sanctitatis colloquio Ecclesiarum Christi honores exaltari, et Deo in eis servientium vitam corrigi, quae magna ex parte diu corrupta viluit, et pene laicorum vanitate coaequata est, ita ut tonsura tantummodo discreta videatur, caeterum moribus multa ex parte consimilis, seu in vestimentorum vanitate et arrogantia, et conviviorum superfluitate, et aliis rebus quae vestra sancta sagacitas optime novit. Ideo suasi aliis litterarum mearum apicibus sanctitati vestrae, permanere in patria, nolens lumen Britanniae exstingui, nec tubam veritatis tacere; sed factum fiat quod Deo placeat et proficiat Ecclesiis Christi. Si ea voluntate vadas qua in litteris beatitudinis tuae legebam, optime mihi placere fateor, si tamen invenias, qui vestrum bonum impleat desiderium. Revertere, revertere, Pater sancte, peracta pietatis legatione, ad oves perditas, ne grex sine pastore per spineta vitiorum corruens erret, qui vix pastore praesente corrigi potuit. Sicut duo oculi in corpore, sic vos duos per totius Britanniae latitudinem lucere credo atque opto: noli dextrum patriae subtrahere oculum. Memento sanctissimos antecessores tuos, Patres et pastores nostros, qua sollicitudine laboraverunt in verbo Dei et in salute populi Christiani, ut illorum sequens vestigia eorum merearis consortio frui in coelesti gloria. Si vero ad domnum regem pervenias, admone socios tuos, maximeque clericos, ut honorifice se observent in omni religione sancta, in vestimentis et in ordine ecclesiastico, ut totius bonitatis, ubicunque vadas, semper relinquas exemplum. Prohibe eos auro vel sericis uti vestimentis in conspectu domni regis; sed humili habitu incedant, secundum consuetudinem servorum Dei; et per omnia loca cum pace vadas et conversatione honesta cognitio tibi more et consuetudine huius gentis. Misi tibi, sicut demandasti mihi, sellam, qua ego caballicare solitus sum, sic paratam, sicut solent ecclesiarum pastores in hac regione habere; caballum quoque, qui portaret sellam, vosque supersedentes, si placeat pietati vestrae. Puerum meum direxi, ut nostri honorifice vos suscipiant, secundum quod habeam facultatem, et vestrae sanctitatis iussio fiat; per quem potes mihi demandare iterum litteris de itinere vestro, utrum ad sanctum Martinum protectorem nostrum et intercessorem vestrum vestra bonitas in revertendo venire cogitet. Prosperum iter vobis faciat Deus; angeloque eius comitante Spiritus sanctus prospere vos ducat atque reducat; et multos faciat feliciter annos in sancta proficere praedicatione ad salutem multorum, et augmentum mercedis vestrae in aeterna gloria, dulcissime et desiderantissime Pater! In fine vero huius chartulae deprecor charitatem vestram ut mei nominis habeatis memoriam in sanctis orationibus vestris, sicut saepius rogavi vestraque promisit benignitas; sed modo maxime obsecro ut apud sanctos apostolos et martyres Christi mei habeatis memoriam, sicut apud sanctum Martimum vestri habere dulce habemus. EPISTOLA CXV. AD EANBALDUM ARCHIEPISCOPUM EBORACENSIS ECCLESIAE, COGNOMENTO SIMONEM. Consolatur afflictum, et ad patientiam hortatur, fugam ab Ecclesia sua dissuadet.  Filio votorum meorum Simeoni sacerdoti Albinus salutem. Romam eunti viro religioso coepiscopo tuo Aedilhardo occurrit illi apud sanctum Idochum missus meus. Sicut me per suam voluntatem benigne susceptus est, habens secum alios duos episcopos, amicosque nostros Ceommundum atque Toretmundum, pro quorum solatio litteras meas direxi domino meo David regi. Inter alia siquidem quae mihi ipse praefatus venerabilis Pater litteris suis mandare curaverat, de vestra tribulatione innotuit nobis; cuius causa has consolatorias litteras charitati vestrae dirigere studui, deprecans vos, in conspectu Dei viriliter agere, et forti animo esse. Nec semper nox, nec semper dies, sed vices suas agunt; ita huius saeculi adversitas vel prosperitas. Hodie tempestas imminet, sed cras serenitas arridet. Figatur spei anchora in Christum. Qui laetatur in prosperis, timeat adversa; et qui adversis fatigatur speret prospera cito advenire. Aurum perfecti decoris non erit, nisi fornace ardoris probetur. Arbitror ex te ipso tuae partem tribulationis oriri, qui forsitan inimicos regis recipias, vel inimicorum illius possessiones tutaris. Si vero iuste patiaris, quid turbaris? Si vero iniuste, cur non recorderis sanctorum tribulationes? Iob audistis, dicit Iacobus apostolus, et finem Domini vidistis. Qui particeps est tribulationis sanctorum, particeps erit et gloriae. Noli fugam meditari, sed coronam sperare. Sta fortiter in acie, quasi signifer castrorum Christi. Si fugit vexillum ferens, quid facit exercitus? Si tuba tacet in castris, quis se praeparat ad bellum? Si dux timidus erit, quomodo salvabitur miles? Necdum, dicit Apostolus, usque ad sanguinem restitistis; et obliti estis consolationis vestrae; castigat Deus omnem filium quem recipit. Pro paternae pietatis castigatione filius contristari non debet. Impii fremebant super iustos, dicit Scriptura, sed Dominus conteret dentes eorum, et ad nihilum redigit impetus eorum. Lege diligenter quomodo senex Matathias in ipsa morte imminente hortatus est filios suos, ut viriliter agerent et fortiter debellarent adversarios Dei; et quomodo sancti per tribulationes coronati sunt, et quam, non dicam parva, sed etiam nulla sit gloria peccatoris, dicens inter caetera: A verbis viri peccatoris non timueritis, quoniam gloria eius stercus et vermis. Hodie extollitur, et cras non invenitur; quoniam conversus est in terram suam, et cogitatio eius periit  . Nec longe antiquorum exempla temporum quaerere opus est, dum habes praesentia sufficienter. Tu ipse vidisti quomodo perierunt reges principes qui adversati sunt antecessoribus tuis et Ecclesiae Christi: nunquid Deus in horum dormit sceleribus, quia aestimant se impune posse insanire, nec putant oculum Dei vigilare super eorum insaniam? Stulti facti sunt in sapientia sua, non timentes Deum iudicem. Tua vero patientia et bona voluntas oret pro illis, ne forte det Deus illis poenitentiam, et fiant [Forte leg. salvi fiant] ex inimicis amici Dei facti; sin autem illorum perditio praefinita est, tua siquidem Sanctitas nullatenus erit sine remuneratione aeternae felicitatis. Sicut fumus illorum evanescit superbia, et tua patientia sicut lux splendet in diem perfectum. Harum obsecro lectio litterarum animum tuum confortet viriliter agere, et constanter stare in acie exercitus Christi. Quis trepidare debet Christo duce, et praeeunte agmina certaminis sui? Prior ille portavit crucem suam ad passionem, pati pro mundi salute paratus, clamans omnibus: Qui vult venire post me, abneget semetipsum, tollat crucem suam et sequatur me. Ego sum lux mundi; qui sequitur me, non ambulat in tenebris, sed habebit lumen vitae: Ego sum via, veritas et vita. His testimoniis roboratus intrepido pede curre post Christum, ut eius misericordiam merearis habere in aeternum. Scio diem appropinquasse meum, et gaudeo te superstitem habere. Tu vero de anima mea age sicut fidelis filius de patre; et sicut Cuculo praecepi tuae dicere beatitudini, factum habeo; miserante Deo in Christo quietus vivere desiderans, qui ait: Discite a me quia mitis sum et humilis corde, et invenietis requiem animabus vestris. Summa Dei gratia te comitetur in omni via tua, defendat, regat et gubernet, fili mi, fili dilectissime! EPISTOLA CXVI. AD CALVINUM ET CUCULUM. Suggerit quae sint Simeoni episcopo in tribulatione posito suggerenda. Significat se onus pastoralis curae deposuisse.  Albinus Calvino et Cuculo charissimis filiis salutem. Audivi tribulationes charissimi filii nostri Simeonis. Vos vero exhortamini eum, ut fideliter faciat, et non pusillanimis sit in tentationibus; talia solebant antecessores sui pati; non solum illi, verum etiam omnes sancti. Ioannes Baptista pro veritatis testificatione occisus legitur. Studeat, ne in se sit alia causa tentationis, nisi veritatis praedicatio. Timeo ne propter possessiones terrarum, vel etiam susceptiones inimicorum regis aliqua patiatur. Sufficiant sua sibi, non appetat aliena, quae in periculum saepe habentibus eveniunt. Dum paucis prodesse se putat, multis obest, pro quibus intercedere opus est quotidie vel gregi, quem regere debet, noceat. Et quid ei in comitatu suo tantus numerus militum? De misericordiae causa eos habere videtur; nocet monasterialibus, qui eum cum suis suscipiunt. Plures, sicut audio, multo habet, quam antecessores sui habuerunt. Item et illi gregarios, id est, ignobiles milites plures habent, quam deceat sub se. Magister noster neminem dimisit ex suis satellitibus plus habere, nisi unum, praeter rectoribus familiae suae, id est duobus tantum. Imprudens est misericordia, paucis prodesse, et illis forte reis; et multis nocuisse, et illis etiam bonis. Non me accuset talia suggerenti, sed se emendet talia facientem. Nos vero, sicut dixi, Cuculo, deposito onere pastoralis curae quieti sedemus apud sanctum Martinum, spectans, quando vox veniat; aperi pulsanti, sequere iubentem, exaudi iudicantem. Sancta sollicitudo vestra adiuvet, ut diem illum, donante Deo, evadere valeam, omnesque amicos nostros admonete, ut nostri habeant memoriam in sanctissimis orationibus suis, maximeque omnium, in quo maxime confido, filium nostrum Simeonem sacerdotem. Deus propitius sit in hac vita, ut futuram mereatur cum sanctis Dei accipere beatitudinem. Vivite felices, filii charissimi, in aeternum. Credulum caeterosque amicos nostros ex nostri nominis officio salutate. EPISTOLA CXVII. AD AQUILAM PONTIFICEM. Litteris ab eo acceptis respondet, pro muneribus gratias agit; homicidii cuiusdam impii et crudelis meminit; et quae in causa Felicis Urgelitani acta sunt in praesentia regis et Patrum, narrat.  Divinae charitatis viro Aquilae pontifici vernaculus sanctae Dei Ecclesiae Alcuinus salutem. Charitas sola est quae absentes coniungit et praesentes laetificat, quae ubique iucunda  est, ubique bonis omnibus congaudet, quae dextro laevoque, spe, fide munitur; quae temporaliter incipit, sed perpetualiter permanet; sine qua nulla virtus est, sine qua nullum bonum est, sine qua nemini visio divina conceditur; quia si Deus hic non amatur, ibi non videbitur, ubi suis amatoribus summa est beatitudo Deum videre, dicente ipsa Veritate: Qui autem diligit me, diligitur a Patre meo; et ego diligam eum, et manifestabo ei meipsum. Ideo, charissime Pater, amemus illum, cuius visio beatitudo est aeterna. Sed si forte dicis, quomodo amandus est Deus? Respondebit tibi, qui et ante: Si quis diligit me, sermonem meum servabit (Ibid., vers. ). Et si adhuc quaeris quid sit sermo illius? Eo ipso dicente qui est Verbum Dei, disce, ubi ait: Hoc est praeceptum meum, ut diligatis invicem. Quomodo, ait Evangelista, Deum diligis, quem non vides; quando  fratrem tuum non diligis, quem vides? Haec vero mentibus nostris radicitus infigatur, haec aeternae memoriae teneatur; hanc tu, summe sacerdos Christi, in animo teneas indeficienti, et omnibus praedicare studeas; in hac et me, fidelem amatorem tuum, semper in salutem animae meae admoneas, et orationibus adiuves, ut in ea proficiam, donec, Deo dirigente, cursus vitae meae ad perfectum perveniat finem. Nec meae parvitati opus est, syllabas admonitionis multiplicare tibi, cum omnia, divina inspirante gratia, et optime cognoscere et melius perficere tuam novi sublimissimam sanctitatem; et ne me taciturnitatis reum esse iuste denotares, secundum opportunitatem portitoris aliquid tibi scribere dulcissima me vestri nominis cogit charitas. Me vero iter agente de palatio sexto Kal. Iul., quarta leuuca a sancto Amando in mansiuncula sancti Martini invenit fidelis vester famulus Dominicus, utrasque habens manus munere charitatis impletas; dexteram mellifluis dilectionis vestrae litteris; sinistram duplici munerum specie gratissimam. Nec me mora tenuit tarditatis, quin minus ea ipsa die, accito notario, ut tuae venerabili voluntati satisfacerem, hanc, quam modo manu tenes, chartulam conscribere iussi; ut certissime cognosceres quanta mihi est festinatio vestri desiderii praecepta complere. Deinde, ut scias quanta misericordia mecum a Deo omnipotenti peracta est; nam rebus omnibus, quae habui per loca diversa, adiutores mihi ex meis propriis filiis elegi annuente per omnia suggestionibus meis domino meo David. Tu vero prudenti consilio considera Dei omnipotentis voluntatem et honorem sanctae Dei Ecclesiae, ut melior eligatur in caput Ecclesiarum ordinis; et non sine vindicta impium scelus obmittatur. Minoris periculi est homines offendere quam Deum. Si omne homicidium legibus vindicatur, quid iudicandum est de eo homicidio quod in tali persona, et in tali loco, et in tali tempore, tam impie crudeliterque peractum est? Timeo ne a paganis quandoque vindicetur, si a Christianis ultio non erit tali impietate condigna. Non ego tamen mortem alicuius suadeo, dicente Deo: Nolo mortem peccatoris; sed ut convertatur et vivat ; sed ut sapienti consilio vindicta fiat per alia poenarum genera, vel perpetuum exsilii damnatione, ut omnes agnoscant, zelum Domini principes populi Christiani habere, et sacerdotii dignitas inviolata permaneat, et libera sit vox corrigentis, et contumacia colloquentis  oppressa. Aestimatur tuaque ut citius finiatur causa cum Saxonibus, si tamen in mendaciis veritas inveniri poterit: insuper et diabolus habet quaerere causas omnimodis, ut impediatur iustitia et sanctae Ecclesiae protectio. En erit illa dies, ut liceat mihi dulcissimam vestrae pietatis faciem videre, et suavissimum vestri alloquium audire. Cum Felice haeretico magnam contentionem in praesentia domini regis, et sanctorum Patrum habuimus, sed ille diu obduratus nullius consentit auctoritatem; nisi sui sectator sententiae, aestimans se sapientiorem omnibus esse in eo, quod stultior fuit omnibus; sed divina clementia visitante cor illius novissime falsa opinione se seductum confessus est, et fidem catholicam se firmiter tenere fatebatur. Nos vero cordis illius secreta nescientes occultorum iudici causam dimisimus, dantes eum Laidrado episcopo, charissimo nostro filio, ut secum teneret eum, et probaret si verum esset quod se ait credidisse; et si per epistolas suas damnare voluisset pristinum suum errorem, quem antea pertinaciter praedicavit. Consideratum antea habuit domnus rex, ut illum destinaret Riculfo archiepiscopo ad servandum et castigandum; et presbyterum suum, qui peior fuit magistro, tibi tuaeque providentiae, dictum est, dirigendum esse: Sed dum conversos  ad fidem catholicam se esse fatebantur, tunc dati sunt praedicto fratri nostro ad probandos, quid veritatis esset; et ille cum abbatibus Benedicto, Nifridio missus est in illas partes occidentales ad extinguendas et evacuandas huius pravissimae assertionis infidelitates; quos nostra parvitas quantum potuit scriptis ecclesiasticis adiuvabat, maxime eo libello quem nuper edidimus contra libellum illius Felicis, quem priore anno nobis direxit. Tantum mihi a Candido meo laudata est sanctitatis vestrae conversatio, et totius bonitatis studiosa devotio, et ecclesiasticae auctoritatis sancta sollicitudo, ut erubescam pene meae pigritiae. Litterulas aliquas admonitionis, vestrae scribere venerandae auctoritati temerarium duxi, nisi legerem, beato Hieronymo dicente: Aurum in sterquilinio inventum laudandum esse, et thesauro Dominico inserendum. Nam beatus apostolus Paulus aurum sapientiae in stercore poetarum inventum in divitias ecclesiasticae transtulit prudentiae; sicut omnes sancti doctores eius exemplo eruditi fecerunt. Nam rosa inter spinas nata miri odoris et coloris incomparabilis gratiam habere dignoscitur: ita pietas tua meas litteras legat, sicut rosam de spinis, ut, si quid boni odoris in eis invenias, largitori omnium bonorum gratiae agantur, qui potens est de pulvere rosam creare, et de stercore erigere pauperem, ut solium gloriae teneat, et sedeat cum principibus populi sui. Misi charitati tuae tria munuscula, tentorium, quod venerandum caput tuum defendat ab imbribus; misi et sagellum, quo pectus sacrum foveatur; misi et scyphum, in quo panis cingatur in mensa, ut hae species per singula loca mei nominis memoriam perpetualiter tuae ingerant sanctitati. EPISTOLA CXVIII. AD AQUILAM. Charitatem suam Arnoni, quem filium vocat, significat, et optima quaeque exoptat.  Dilectissimo filio Aquilae Albinus salutem. Scio te Patrem esse dignitate et meritis, sed ex charitatis dulcedine nomen tibi imposui, quia nihil debet patri charius esse quam filius; maxime dum filius omni bonitate et dignitate excellentior est patre. Ingredientem et egredientem, vigilantem, dormientem semper te sequitur dulcedo paternae dilectionis; quem utinam habeas in ore et corde, in officio altaris sancti, in lacrymis ante pedes sanctorum apostolorum: imo ubicunque vadas tecum eat, tecum aeterna maneat memoria, quia te euntem et redeuntem illius semper consequitur charitatis affectus. Scias certissime quod nec sic anxia peregrinantis mater filii spectat adventum, quanto mei cordis ardentissima voluntas tuae faciei praestolatur affectum. Pauca scripsi unde tu plurima nosti, et melius intelligis quid Deo placeat secundum aestimationem humanae coniecturae. Det tibi Deus in corde consilium, in ore fiduciam, in opere perfectionem; ut undique placeas ei qui te de stercore erexit et posuit inter principes populi sui; sine quo nihil possumus boni agere; in quo omnia potest qui in fide et charitate omnia pro eius nomine agere vel loqui disponit quaecunque agenda sunt; cuius charitas perpetuis luceat flammis in corde tuo, et omnes terrenae cupiditatis flammas extinguat, ut solus Deus semper sit in ore, corde, et opere charitatis tuae, in quo longaeva prosperitate feliciter, opto, vivas, fili charissime! EPISTOLA CXIX. AD CAROLUM REGEM IUVENEM. Carolo filio Caroli Magni gratulatur ob adeptum ab apostolico regium nomen cum corona; et optima praebet monita ad bene regendum, ad exemplum patris.  Viro illustri et omni honore nominando  Carolo regi iuveni et inclyto, Albinus salutem. Audivi domnum apostolicum regium nomen, domino excellentissimo David consentiente, cum corona regiae dignitatis vobis imposuisse. Unde gaudens gaudeo de honore nominis, etiam et potestatis; optans vestram dignitatem et nobilitatem multis proficere populis, gentibus, ecclesiisque Christi in salutem, et triumphi gloria celebre esse in mundo; nec non et terribile adversariis Christianae religionis; longaevaque prosperitate vigere et valere; et cum Dei benedictione semper meliora sequi, et ad altiora ascendere, et crescere usque in diem perfectum aeternae beatitudinis. Unde, dilectissime fili! faciens facito iustitias et misericordias in populo Christiano, quia haec sunt, Salomone attestante, quae exaltant solium regni, et laudabilem Deoque placabilem regiam efficiunt potestatem. Consiliarios habeto bonos, pios, prudentes, Deumque timentes, in quibus veritas regnet, non cupiditas, quia munera excaecant corda sapientium, et subvertunt verba iustorum (Exod. XXIII, ). Nullatenus aliquorum improbitas dignitatis tuae nomen obscurent; et quod tu ipse non vis facere, alios non permittas propter cupiditatem suam improba mente efficere; quia saepe subiectorum culpa dominis deputatur. Neve aliquorum impia voluntas, sub tuae beatitudinis nomine, sacculos suos impleat iniquitatis mammona. Non sunt tibi exempla longe quaerenda; habes enim in domo in qua nutritus fuisti, optima totius bonitatis exempla; et crede, certissime illius excellentissimi et omni decore nobilissimi patris tui, rectoris et imperatoris populi Christiani, benedictionem te consequi, Deo donante, si nobilitatis illius, et pietatis, et totius modestiae mores imitari nitaris; Dominique misericordiam, quae melior est totius saeculi gloria, plenissime promereri. Ubicunque iter habens, semper te vestigia pietatis sequantur, ut laudem apud homines habeas et mercedem apud Deum perpetuam. Semper in aeternum mundi spes magna valeto.    Sit tibi Christus amor, lux, via, vita, salus. EPISTOLA CXX. AD EUMDEM. Carolum iterum hortatur ad regias virtutes, et patris exemplum imitandum. Prospera illi precatur.  Domino merito insigni, regalique honore dignissimo Carolo filio Albin triumphalem in Christo salutem. Gaudeo, dilectissime fili! in devotione bonae voluntatis vestrae, quam Osulfo famulo vestro narrante audivi seu de eleemosynarum frequentia, vel de mandati humilitate; quae omnia, certissime scito, Deo multum placere, perpetuamque tibi apud eius misericordiam promereri benedictionem. Tu vero fili mi! fili charissime! faciens facito Dei omnipotentis semper, quantum valeas, honorem in omni bonitate et pietate; sequens excellentissimi patris tui exempla in omni honestate et sobrietate, quatenus divina Christi Dei clementia illius benedictionem te haereditario iure possidere concedat. Esto miserorum pius auditor, causasque illorum iustissime discernens; neque subiectos tuae potestati iudices permittas per sportulas vel praemia iudicare, quia munera, ut in Scriptura legitur, excaecant corda sapientum, et subvertunt verba iustorum (Exod. XXIII, ). Honorabiles habeto famulos Christi, qui veri sint servi Dei, quia quidam veniunt in vestimentis ovium, intrinsecus autem sunt lupi rapaces; sed Veritas ait: Ex fructibus eorum cognoscetis eos (Matth. VII, , ). Habeto consiliarios sapientes, Deum timentes, non adulatores; quia adulator, ut dicitur, blandus est inimicus, et saepe seducit consentientes sibi. Esto prudens in cogitatione, et cautus in eloquio; spem habens semper in Deum, qui nunquam deserit sperantes in se. Utinam mihi liceat saepius admonitionis chartulam dirigere Almitati vestrae, sicut nobilissimus Chlodwicus germanus tuus me rogavit saepius mittere admonitorias illi litteras, quod iam et feci, et volente Deo faciam; quas etiam cum magna humilitate legere solet. Hoc mihi maximum est gaudium, quando bonos, sicut dignum est, mores de vobis audiam; hoc enim Dei donum est et prosperitas regni dominos populi Christiani elegantissimis vivere moribus, Deoque placenti vita conversari inter homines. Inde benedictio coelestis genti et regno pervenire certissimum est, quam Deus vestrae nobilitati aeternaliter consedere dignetur. Floreas, valeas, et vigeas proficiens in omni bono et prosperitate ad exaltationem sanctae suae Ecclesiae, dulcissime fili! EPISTOLA CXXI. AD FILIOS APUD DOMINUM IMPERATOREM IN PALATIO COMMORANTES. Affectum suum erga filios ostendit, suique memoriam ad limina apostolorum commendat.  Charissimis in Christo filiis pater perpetuam salutem. Plurima habuissem vobis scribere, si mihi columba vel corvus adesset, qui fideli volatu meas vobis direxisset litterulas. Tamen has paucas in auras direxi, ut vento ferente in vestras pervenissent manus; nisi forte zephirus mutetur in subsolanum. Surgat tamen aquilo vel austrum, et ferant chartulam meam, ut dicat vobis vale, nostramque vobis nuntiet prosperitatem, animique mei magnum desiderium videndi vos citius in ea salute, quam pater filiis optat. Ego turbatus et timidus specto, quando hoc fiat, vel quid de vobis auditurus sim. O quam felix dies fuit, quando in laboribus nostris pariter lusimus litteraliter seria. Sed nunc omnia mutata sunt. Remansit senior alios generans filios priores, dispersos gemens; sed quid non efficit auri sacra fames! Fiat tamen spiritalis praesentia, ubi corporalis est separatio; vestrumque genitorem in liminibus sanctorum apostolorum profusis lacrymis recordamini; prospera precantes animae peccatrici, ut liberetur a vinculis scelerum, quae a prima die usque ad ultimum huius vitae peregerit. Quid fuit, filii! quare non volavit chartula ultra Alpinos colles per manus redeuntium Saxonum usque ad Trecassinae civitatis sacrum sacellum; et inde volaret per manus nostrorum usque ad Turonicae civitatis templum venerandum? EPISTOLA CXXII. AD RICULFUM ARCHIEPISCOPUM COGNOMENTO DAMOETAM. Hortatur ad labores, et virtutes apostolicas.  Damoetae piscatori magno Albinus salutem. Qui iuxta mare Galileae gradiens piscantibus pariter fratribus praecepit, dicens: Venite post me, faciam vos fieri piscatores hominum; ipse te in pelago huius vitae laborantem ad portum perpetuae quietis, cum multiplici laboris tui fructu, perducere dignetur. Mitte rete in dexteram navigii , ut de profundo huius saeculi impleatur magnis piscibus; quorum nomina scribantur in coelis . Non te terreat procellosa tempestas, quam Dominus supergradiens siccis calcavit pedibus, et Petrum mergentem pietatis intuitu respexit [Forte leg., intuitu liberavit sicut negantem respexit, ut, etc.], ut trinae negationis maculam trinae confessionis gloria dilueret. Memento Salomonis praeceptum dicentis: Quodcunque manus tua operari possit, instanter operare, quoniam non est opus vel ratio apud inferos, id est, in sepulcro, quo caro properat. Sit tibi manus in eleemosynis apostolica, lingua praedicationis officio devota. Memento Dominum dicentem: Aperi os tuum, et ego implebo illud. Sint tibi cum omni sobrietate convivia Domino praecipiente: Attendite, ne graventur corda vestra in crapula et ebrietate. Sit manus dextera saepius evangelicis onerata paginis, ut cibis spiritualibus pascatur animus. Sint prae oculis exempla sanctorum, qui mundum fortiter vicerunt, et feliciter regnant cum Christo. Non sis tuis inferior antecessoribus, ut quorum tenens cathedram, illorum meritis aequiparari dignus efficiaris in coelis. Non sit tibi durum charitatis legere litterulas, nec eas reris esse supervacuas, quia cognita ingerunt. Si cogniti placeant obryzi munuscula; placeant spiritalis sapientiae solatia: in illo vana est oculorum delectatio; in isto indeficiens animi thesaurus. Dicit enim Veritas: Omnia quaecunque vultis ut faciant vobis homines, haec eadem et vos facite illis. Cum magno mens mea exspectat desiderio tuae beatitudinis apices, ideo meos tuae auctoritati saepius dirigere studeo, optans te non solum in meis proficere, sed etiam tuis me multoties exhortari. EPISTOLA CXXIII. AD DAMOETAM ARCHISACERDOTEM. Damoetam Romae existentem hortatur, ut scissuram in Ecclesia reparare studeat, arguit dissensum inter pacificatores; non nova statui, sed vetera reparari cupit.  Venerando Patri et in Christi membris magnifico Damoetae archisacerdoti humilis magister Albinus salutem. Secundum opportunitatem portitoris cognita mentibus nostris charitas meam impellit linguam aliquid paternae salutationis vestrae dictare dilectioni, ut sciatis integram antiqui amoris flammam nostro splendescere in pectore; et quem semper fidelem probavi, semper amare non desistam, quia charitas, iuxta vetus proverbium, quae deseri potest, nunquam vera fuit. Audiens itaque vestram prosperitatem, et conversationem laudabilem, et veritatis instantiam, et quomodo stetisti cum domno apostolico, secundum meae petitionis chartulam, mox etiam arcana cordis mei cubilia, resolutis tristitiae habenis, in gaudium apertis ostiis prosiluerunt, plena voce cum apostolo decantare: Maius mihi gaudium non est, quam filios meos in fide et veritate audiam ambulare ; miratusque sum, quomodo quidam sapientes surda pectoris aure apostolicum legissent prooemium: Non est potestas, nisi a Deo; et qui potestati resistit, Dei ordinationi resistit (Rom. XIII, , ). Quoniam omnia quae a Deo sunt, ordinata fiunt. Ergo locus mihi sufficiens fuit disputandi de hac causa; sed sciens prudentiam vestram optime haec omnia nosse, et velocissimo percurrere sensu litterarum mearum seriem, hoc tantum admoneo ut altissimae dignitatis nomini opera rectissima conveniant, et mores in omni aequitate sanctissimi sacerdotalis superhumerale honoris exornent, ut quod oculis multorum videtur in humero, omnium ore praedicetur, atque ametur in moribus. Olim te cum beato Petro tota nocte in undis laborantem agnovimus; sed modo iam iamque iubente Deo in dexteram navigii, cum beato principe apostolorum, rete mittendum est, ut capias sine scissura retis, id est, in perfectione catholicae fidei, magnos pisces centum quinquaginta tres, quorum me ministerium olim vestrae sanctitati exponere recordor. Sed, heu! proh dolor! quod tanta scissura apostolici retis subito facta est, ubi ille maximus animarum piscator sacratissimo requiescit corpore; ut vix conveniente sanctorum ex diversis mundi partibus magistrorum turba impiae dissensionis scissura piae charitatis resarciri potuit filis. Insuper, sicut audivi, quod sine dolore cordis non dicam, ipsos male inter se dissentire magistros. Quidam vero volentes rudipannis assumentum veteri immittere vestimento, et peiorem facere scissuram; quidam vero meliori consilio vetera reformare, et in antiquum reponere ordinem; cum quibus vestram sanctissimam sollicitudinem laborare audivimus; et placuit mihi multum piae pacis atque ecclesiasticae concordiae vos secundum Deum seminatores esse, in qua vestram benevolentiam semper sudare exopto; recordantes dulcissimam Domini largitionem in suos, dicentis: Pacem meam do vobis, pacem meam relinquo vobis; non quomodo mundus dat, ego do vobis. Aliter sancti in omni bono pacifici inter se esse debent: aliter saepissime peccatores pacem inter se habere noscuntur, sicut in sancto Evangelio de Herode et Pilato legitur (Luc. XXIII, ). Illam vero pacem, quae inter sanctos solet esse, propheta ex mandato Domini praedixit, ubi ait: Pacem et veritatem diligite, dicit Dominus omnipotens . Et egregius Praedicator - Pax Christi, quae exsuperat omnem sensum, custodiat corda vestra in charitate et sanctitate. Hanc vestra religiosa pietas et venerabilis auctoritas cum omnibus Deo servientibus semper sequatur. Hanc angelicus nato Domino cecinit coetus, dicens: Gloria in excelsis Deo, et in terra pax hominibus bonae voluntatis. In hac etiam et in omni bono vestram beatitudinem, divina adiuvante gratia, proficere opto, Domine venerande, et desiderantissime fili! EPISTOLA CXXIV.  AD GEORGIUM PATRIARCHAM URBIS HIEROSOLYMAE. Georgio gratulatur ob dignitatem in loco sanctissimo; hortatur ad patientiam in persecutione infidelium. Se suosque illius orationibus commendat.  Benedictus Deus et Dominus noster Iesus Christus, qui visitavit plebem suam, et elegit civitatem Ierusalem, sanguine redemptionis nostrae sanctissimam, et gloriosissimam eiusdem Dei et Domini nostri resurrectione; et benedicta misericordia eius, qua te, sanctissime patriarcha Georgi, elegit in locis sanctissimis suae habitationis, ac nostrae redemptionis intercessorem pro sancta sua Ecclesia, quae in latitudine totius offendit, laudat, colit et adorat nomen Domini Dei aeterni; ut esset [Forte, ut esses] in eo loco beatissimae pacis praedicator, in quo ipse omni mundo sanctioribus ambulavit pedibus, qui ait: Pacem meam do vobis, pacem meam relinquo vobis: ut sis rector populi sui et praedicator veritatis omnibus sanctorum visitatoribus locorum. Beati estis, quibus concessum est lacrymas ad eius fundere vestigia, qui clementi vultu mulieri peccatrici, quae lacrymis sanctos abluit pedes, ait: Qui multum dilexit, multa dimittuntur ei peccata. Hortare piis precibus, paterno affectu, sancto desiderio consocios tribulationis tuae, forti animo in fide permanere Christi Dei, et patienter sustinere varias infidelium persecutiones, recogitantes eum, qui pro salute illorum in patibulo suspensus ait: Pater, ignosce illis, quia nesciunt quid faciunt (Luc. XXIII, ). Non sunt itaque condignae huius temporis passiones, ait egregius Praedicator, ad superventuram gloriam, quae revelabitur in nobis. Nullus miles coronabitur, nisi qui legitime certat. Brevis est labor tribulationis huius vitae, sed merces perpetua quae vincentibus dabitur. Non sit cuilibet fidelium in oblivione iucundissima promissio Domini nostri Iesu Christi, qui ait: Ecce ego vobiscum sum omnibus diebus usque ad consummationem saeculi (Matth. XXVIII, ). Mei quoque ut in sanctis orationibus vestris habeatis memoriam per eius misericordiam obsecro, qui ait: Ubi sunt duo vel tres in nomine meo congregati, ibi sum in medio eorum. Haec promissio in illis optime impletur, qui non corporibus tantum, sed charitate iunguntur perfecta. Albinus habeo nomen inter notos [Ms., notes; fort. leg., nostros vel nostrates], et filios sanctae Dei Ecclesiae. Vestri quoque nominis nobiscum esse memoriam, inter officia sacri altaris scitote. Confortamini viri fratres in Christo Iesu, et in potentia eius; et in fide catholica fiducialiter agite. Patientes estote ad omnes, scientes quod labor vester non est inanis in Domino; sed qui plus laborat, plus mercedis accipiet. Ascendite mente et desiderio sancto ad eum, qui ait: Volo, Pater, ut ubi sum ego, et isti sint mecum. Optamus in vobis impleri, Christi gratia cooperante, quod olim Propheta ait: De Sion exibit lex, et verbum Domini de Ierusalem; Inde luceat lux vestra coram hominibus, ut videant opera vestra bona, et glorificent Patrem vestrum, qui in coelis est. Sanctitatem vestram, pro sancta Dei Ecclesia intercedentem, Dominus noster Iesus Christus exaudire dignetur, et in omni bono ad multorum proficere faciat . Domine patriarcha honorande et desiderantissime Pater! sed ut pro nostris filiis intercedere digneris deprecor; pro Symeone episcopo, pro Onie et Martino sacerdotibus, et Nathanaheli archidiacono, et caeteris qui nobiscum sunt, qui pro vestra beatitudine intercedere non desistunt. Opto valete in nomine Domini Dei Iesu Christi in aeternum. EPISTOLA CXXV. AD GUNDRADAM VIRGINEM COGNOMENTO EULALIAM. Gundradam instruit quomodo in aula virtuose vivat. Per illam regi commendari, et quod ad ipsum pervenire nequeat, excusari cupit.  Venerandae in Christo filiae Eulaliae Albinus salutem Saepe familiaritas nominis immutationem solet facere, sicut ipse Dominus Simonem mutavit in Petrum; et filios Zebedei filios nominavit Tonitrui , quod etiam antiquis vel his novellis diebus probare poteris. Tu vero, virgo clarissima et sponsa Deo dignissima, te ipsam in omni castitate custodi corporis et animae; quia iuxta Apostolum virgo Dei debet [Ms., decet] esse corpore casta et anima. Esto caeteris in palatio virginibus totius bonitatis exemplar, ut ex tua discant sancta conversatione seipsas custodire, vel cadentes resurgere. Praeveniant in conversione faciem iudicis. Sint nobiles in moribus, sicut sunt nobiles ex parentibus. Non serviant carnali desiderio, sed Christi magisterio. Vivant coram hominibus honeste, et coram Deo digne. Agant de praeteritis poenitentiam, et caveant se de futuris, quia Scriptura dicit: Deus dat poenitentibus partem iustitiae. Nota sunt Domino cuncta quae in occulto gerimus; quod si non direxit lingua, non poterit celare conscientia. Patet Deo omne quod clausum est. Credat homo, totum quod peccat veniabile esse, si in confessione praeveniet faciem Dei; sed multa dicuntur in publico quae geruntur in occulto, quia non potest civitas super montem posita abscondi . Vilis pauperum persona scelera abscondit immania; dignitas creberrima vix celat quae gerit. Currunt per ora singulorum quae infra parietem geruntur. Agnosce quid dicam, et ignosce dicenti. Bonum castitatis atque honestatis quod de te audivi, a te non recedat; securitas te non decipiat; nec laus minuatur, sed magis augeatur; felicitas praesens tibi ad perpetuam proficiat felicitatem. Memento te parvi temporis hospitem esse. Esto solatium miseris, et consilium timidis; vas sanctarum nobile Scripturarum, et coelestis cubile sapientiae. Evangelicis orna animam praeceptis; in ore modesta, in consilio prudens, in convicio patiens, in ore humilis, in oratione pervigil, in eleemosynis larga, et in omni bonitate laudabilis. Pro me quoque, obsecro, tuae prosperitatis intercessore loquere domino meo David, ne irascatur famulo suo, quia venire non valui, sicut voluit, continua praepeditus infirmitate. Opus meum aliud non est, nisi orationibus instare, et praeparare mihi habitationes aeternas, secundum Domini nostri Iesu Christi misericordiam, qui non deserit sperantes in se. Aeterna felicitate valeto, filia charissima! EPISTOLA CXXVI. AD SOROREM CHARISSIMAM. Laudat illius pietatem, et ad laborem pro aeternitate exhortatur: gratias agit pro cruce donata.  Charissimae in Christo sorori. Vere fateor quod valde desideravi ad vos venire propter aliquas necessitates, quas vobiscum conferre volui. Sed me impedivit acerbitas febrium, quae me adhuc per vices fatigat. Quapropter citius ante hibernale frigus regi obviam properare curabo. Placet mihi valde labor vester in sanctae Dei Genitricis Ecclesiae exaltatione, et in librorum consideratione. Unde in his laboribus, quantum poterimus, vestram solertiam adiuvare gaudemus. Et puer Fridegisus secundum temporis opportunitatem vobis ferat auxilium. Vester vero profectus in Deo mei animi est magna voluptas. Ideo quod coepisti perficere, Dei adiuvante misericordia, diligentissime studeas. Unusquisque secundum suum laborem praemium accepturus erit. Et qui plus laborat, plus mercedis accipiet. Nunc tempus est operandi: veniet vero tempus remunerandi. Quales tunc esse optemus, tales nosmetipsos nunc praeparemus. Sapienti pauca sufficiunt. Scio sagacitatem animi vestri haec omnia melius intellexisse quam me scripsisse; et operibus implere quod vix verbis explicare valeo. Utinam cito adveniat tempus, ut tecum cordis mei conferam angustias, ut consoletur animus meus ex vestrae pietatis consolatione. Plurimum mihi placet crux quam vestra mihi benignitas direxit. Et credo vos aeternam habere a Deo mercedem pro illius opere, et assiduas sancti Lupi intercessiones, et laudabiles gratiarum actiones ab eis qui ad illius patrocinia confugere solent. Nunc soror alma vale, soror o charissima nobis!    Et nunc et semper, dulcis amica, vale. EPISTOLA CXXVII. AD DILECTISSIMAM SOROREM. Pro cappa et aliis donis gratias agit; Angilberti, Avae sororis, et Columbae meminit.  Dilectissimae in Christo sorori. Prospera, donante deo, his sanctissimis diebus habuimus solemnia, et laetus fuit domnus rex, et omne palatium in gaudio. Et ego, frater vester, magnum habui gaudium de prosperitate et salutatione vestra, de gratissimo munere Psalmodiae et Missarum celebrationis, quod mihi magna charitate direxistis. Sed et cappa quam mihi aptissimam misistis, valde animo meo placet. Veniente vero Angelberto forte aliquid certius vobis remandare habemus. Vos animum vestrum firmate in servitio Dei et in salute animae vestrae. Viriliter domum aedificate vobis sempiternam in coelis, ut paratam habeatis beatitudinem cum Christo et sanctis eius, quam plurimi verbis optant, sed rebus non perficiunt. Tu vero labora diebus, horis ac momentis, ut abundanter habeas quod feliciter diligas. Credo te de orationibus Avae sororis nostrae fideliter facere. Sed ex mea petitione aliquid superadde, quia mihi fidelis fuit. Et ubi plus fides innotescit, quam post mortem amici? Dic Columbae, ut memoriae confirmet quod accepit, donec veniat qui superadiiciat. Beati qui esuriunt et sitiunt iustitiam, quoniam ipsi saturabuntur. Desiderium vestrum impleat, et cor charitate illuminet, qui venit mundum illuminare, et ignorantiae tenebras de cordibus in eum expellere credentium. Vita et salus, Christo donante, vos comitetur in aevum. EPISTOLA CXXVIII. AD GISLAM FILIAM CAROLI MAGNI. Dolet se ob infirmitatem non posse regis faciem videre, et Gisilae frui colloquio; quam ad virtutes exhortatur.  Charissimae in Christo filiae fidelis in charitate Pater perpetuae prosperitatis salutem. Corporalis infirmitatis incommoda hoc maxime animum contristant paternum, quod domini mei [David et vestrae] dilectioni sic cito, sicut volui, praesentari non potui. Credo tamen in eius clementiam, qui allisos solet erigere, et infirmos curare, quod meam adhuc impleat voluntatem in videndo faciem Domini mei , vestraeque familiaritatis alloquio. Tu vero, filia charissima, honestis misericordiae operibus, vitae sanctitate ornare  memento dignitatem tuam, ut magis probitas laudet conversionis quam species auri fulgentis. Si quis diligentius consideret praecepta divina, inveniet in illis laudis in praesenti vita inter homines, et mercedis aeternae gloriae apud Deum. Haec tu, nobilissima puella, diligentissime discere et devotissime implere satage, ut digna efficiaris a Deo amari et ab hominibus laudari. Tunc habet Flaccus omni laetitia gaudere, [et more senis Entelli saltare], totisque viribus tripudiare. Moribus egregiis virtutum et vita coronis    Floreat et vigeat, filia chara tibi. EPISTOLA CXXIX. AD DOMNUM REGEM. Gaudium suum ob reditum Caroli ex Italia significat, cui cum muneribus obviam mittit Candidum.  Domino desiderantissimo et omni honore dignissimo David patri patriae, Albinus matricularius praesentis et futurae beatitudinis salutem. Benedictus Dominus Deus, et benedicta perpetua illius misericordia super servos suos: pro quorum prosperitate et salute vos, dulcissime David, prospere duxit et pacifice reduxit, conservavit, honoravit et exaltavit; atque in omni loco adventus vestri lumen iustitiae, pietatisque ante faciem vestrae beatitudinis splendescere fecit. Quatenus totius caligo iniquitatis, nebula perversitatis, serenissimo sapientiae vestrae splendore discuteretur. Beata gens cui divina clementia tam pium et prudentem praevidebat rectorem. Felix populus qui a sapiente et pio regitur principe; sicut in illo Platonico legitur proverbio, dicentis: Felicia esse regna, si philosophi, id est, amatores sapientiae regnarent, vel reges philosophiae studerent: quia nihil sapientiae in hoc mundo comparari poterit. Haec est namque quae humilem exaltat, et potentem gloriosum efficit, et in omni persona laudabilis existit; in qua decus est et pulchritudo vitae praesentis, nec non et gloria perpetuae beatitudinis: quia solummodo vera est sapientia quae beatos et aeternos efficiet dies. Haec enim vestram optimam sollicitudinem, Domine mi David, semper amare et praedicare agnoscebam; omnesque ad eam discendam exhortari, imo et praemiis honoribusque sollicitare, atque ex diversis mundi partibus amatores illius vestrae bonae voluntati adiutores convocare studuistis. Inter quos me etiam infimum eiusdem sanctae sapientiae vernaculum, de ultimis Britanniae finibus adsciscere curastis; atque utinam tam utilem in domo Dei servulum, quam promptulum vestrae obedire voluntati! Quia diligens diligebam in sacratissimo pectore vestro, quod in me vos velle invenire intelligebam. Unde quotidie avida cordis intentione, suspensis in verba venientium auribus, sollicitus eram, quid mihi nuntiarent de domino meo dulcissimo David: quando domum rediret; quando patriam reverteretur. Tandem aliquando, quamvis sero, vox optata concurrentium desiderii mei insonuit auribus: Iam iamque veniet; iam Alpes transivit, quem tanto animi tui fervore, o Albine, adesse optasti. Tum ego repetens iterum atque iterum lacrymabili voce clamavi: O Domine Iesu! quare non das mihi pennas aquilae? quare non translationem Habacuc prophetae una die, vel etiam hora concedis, ut amplectar et osculer vestigia  illius charissimi mei, et super omne quod in hoc mundo amari potest, dulcissimi oculos videam clarissimos; verba audiam iucundissima? Vel quid tu inimica, tempore importuno, me opprimis, febris, et non permittis me solita corporis mei alacritate fungi, ut vel tarde fiat, quod cito non valet? Attamen hoc adventus vestri gratissimo laetus nuntio, confestim Candidum nostrum vestrae obviam sanctissimae dilectioni dirigere studui, habens in manu munuscula, gratia senioris, certus clientelli [Forte, grata senioris vestri clientelli], et in ore necessarias magistri voluntates, quem benignitas vestra, ut clementer audiat, obsecro. Tempus est ut agnoscat infirmitas fragilitatem suam, et tota se conferat in stabilitatem animae suae: ut quamvis exterior homo annorum numero vel morborum molestia conteratur, tamen renovetur desiderio salutis aeternae interior de die in diem. Quod qualiter fieri debeat, mens mea vestrae pietatis exspectat consilium. Nam si praeceps pugnantium praesumptio saepe in periculum cadit, quanto magis qui spiritale inire cogitat certamen, si consilio non regitur prudenti, per vices incerta sudat victoria? Quod ne fieret, sancta prohibuit Scriptura, dicens: Omnia fac per consilium, postea non poenitebis . Hoc optime sciens, mei ipsius minus confidens dispositione vestrae prudentiae me subiicere consilio decrevi. Quia, ut vere fateor, quidquid per Dei miserantis gratiam mihi vestra pietatis providentia disposuit agendum, omnimodis prospere mihi pervenisse probavi. Nam fere ante hoc quinquennium saeculares occupationes, Deum testor, non ficto corde declinare cogitavi. Sed vestrae piae providentiae consilio, translatus sum in servitium sancti Martini, fidei catholicae et ecclesiasticae sanctioni, donante Deo, proficuum. Non recessit tamen de corde prioris voluntatis affectus, sicut transacto anno vestrae pietati iam praedixi. Haec omnia vestra consideret bonitas, et pia promissione disponat, quia, ut praedixi, tota meae mentis intentio ad bonitatis vestrae verissime respicit consilium. Nec alio se quolibet  credit; quia in te tota infirmitatis senectutisque meae consolatio intendit. Inter fratres in ecclesia sancti Martini Deo fideliter servientes vivere vel requiescere, Deo miserante, sine ulla dubitatione desidero; eiusdemque beatissimi pectoris [Forte protectoris] vestri participem esse in vita aeterna vestram dilectionem perpetualiter opto. Hocque Deum assiduis precibus obsecro, ut praesens vita excellentiae vestrae eius sancti intercessionibus adiuvetur, protegatur, et consistat; et post hanc aeterna cum eodem beatitudine perfrui merearis, domine dilectissime et desiderantissime David.  EPISTOLA CXXX. AD ARNONEM. Epistolae respondet; sinistram suspicionem a se amovet. Regi se suasisse, ait, quos missos eligeret, ad iustitias faciendas. Pro se Deum orari, et Leoni papae, Paulino patriarchae, et Petro Mediolanensi se commendari cupit. Hortatur demum ad pacis inter ecclesiasticas personas restituendae studia.  Venerando Patri Aquilae evangelicae Albinus salutem. Venerunt mihi vestrae dilectionis apices melle dulciores, auro obryzo gratiores, munusculis sigillatae suavissimis: in quibus perpetuum sanctae charitatis vigorem in cordis vestri arcano agnovi, quam nec Alpina frigora, nec Italici aestus subvertere potuerunt; sed inter omnes huius saeculi diversitates et caliginosas tempestates quasi matutinus Lucifer, semper nova exoritur. De qua et ipsa Veritas ait: Mandatum novum do vobis. Novum; quia evangelicum: vetus; quia legale: in quo tota lex pendet et prophetae; in quo totius gratiae summa consistit. Novum: quia foras mittit timorem. Quia quod grave fuit per timorem, leve erit per amorem, testante charitatis fonte: Iugum meum suave est, et onus meum leve est. Ex huius favo totius chartulae tuae resplenduit series. Credas velim, Pater dulcissime, quod non tanta suavitate fratrum vel sororum litterulas legere potui ultramarinas, quanta tuae dilectionis transalpinas: nec tale post eos taedium fatigat cor meum, quale post tuae faciei visionem amabilem. Sed patienter ferendum est quidquid iubet sapientia divina, quae omnia disponit suaviter , et in cordibus famulorum diffundit suorum per sancti Spiritus gratiam dulcissimae charitatis dona, quae inter adversa fortis, et inter prospera humilis esse congaudet: in utrisque in eo potens, qui omnia potest: secura de se, sollicita de suis. De qua plurima tuae reverentiae scribere supervacuum duxi, quia te totum in ea esse multis probamentis agnosco. In qua viriliter vincere adversarios habes, et fortiter pugnare contra inimicos Ecclesiae Christi, ut corona laudis in die Domini nostri Iesu Christi te tuosque consequatur. Quaedam apologetica verba tuis inserta legebam litteris, aestimans me irasci pro quodam fratre, quod omnino non feci: [vel ab alio audire quod scripsi, quod nullatenus verum fuit. Sed ut rei tibi veritatem ostendam, occasio huius cogitationis mihi fuit ex eo quod alterum abstraxisti a me, qui profectum facere potuit. Salva certissime charitate aperui suspicionem meam, nihil sinistri aestimans tuam de meis litteris benevolentiam suspicari, quasi alter propter meam non proficeret negligentiam;] dum verissime eum meum esse putarem, si tuus esse voluisset, cavens illud Senecae sapientis elogium: Meum et tuum mundus destruxit. [Nihil tam familiare in quoquam tuorum sentias apud me; nihil alienum ex meis sciens apud te.] Quia quod Deus coniunxit, homo non separet; nec locis dividatur, quod mentibus coniungitur. Ubi una est charitas, ibi diversa non est voluntas. [Quod vero tua bona pro multorum salute providentia, suadendum mihi censuit dulcissimo meo David, de missorum electione, qui discurrere iubentur  iustitias faciendas, scias certissime et hoc me saepius fecisse, et suis quoque suadere consiliariis. Sed proh dolor! rari inveniuntur, quorum ingrata [F., firmata] in Dei timore mens omnem respuat cupiditatem, et via regia inter personas divitum et pauperum miserias pergere velit, Salomone attestante: Munera excaecant corda prudentum, et subvertunt verba iustorum. Si tamen iusti sunt, quorum verba scelerata cupiditas subvertere poterit: vel prudentes recte dici possunt, quorum corda muneribus excaecantur. Radix, ut Apostolus ait, omnium malorum cupiditas (I Tim. VI, ), quam qui sequitur, nullo modo viam iustitiae incedere valet. Ego vero tardissime vulnera mea agnoscens, circa limina beati Martini Patris nostri et protectoris vestri discurrens, vestrum nomen inter charissimas quotidie ingeminans personas; nec solum veteris vitae multis debilitatus cicatricibus, sed per singula momenta peiores prioribus ulcerum addens dolores.] Quapropter obnixius deprecor familiarem vestrae dilectionis charitatem ut mihi, licet indigno,  assiduis sanctitatis vestrae precibus apud clementissimum Salvatorem perpetuae sanitatis medicinam deposcere studeas, et quoscunque Deo Christo fideles invenies famulos, tuaeque reverentiae sacrae dilectionis vinculo coniunctis me commendare curam habeas; [et maxime domino meo dilectissimo Leoni papae, Paulinoque patriarchae, et Petro Mediolanensi archiepiscopo, nec non aliorum religiosae vitae virorum, quorum nomina scripta sunt in coelis ], ut nostrae parvitatis nomen in cordibus conscribas deprecor, quatenus ex plurimorum precibus sanctorum, plurima mihi peccatorum solvantur vincula. Tu vero, sanctissime Pater, pacificae ramum olivae ore ferens in arcam Domini (Gen. VIII, ), alienas iniquorum dissensiones tuas fac esse mercedes, revocans eos ad sanctae pacis concordiam, ut populus rectori, et grex pastori, et filii proprio obediant Patri, et Pater filiis praesit in pace et mansuetudine, ut in omnibus una sit charitatis concordia, ne qua radix ultra amaritudinis ramos venenatae dissensionis pullulare possit inter sanctissimas ecclesiasticae dignitatis personas. Sit in ore tuo tuba veritatis, ut pax et veritas ex tuis semper audiantur labiis; et quod Psalmista cecinit, non solum in te impleatur, sed etiam per te in multos proficiat, ubi ait: Misericordia et veritas obviaverunt sibi, pax et iustitia complexae sunt se. Hoc est opus tuum in hac praesenti luce; haec est merces tua in aeterna gloria. Ait enim quidam poeta de opere carminis evangelici: Hoc opus hoc etenim forsan me subtrahet igne: Tunc cum flammivoma iudex descendet ab arce. Dicam ego: Hoc opus hoc etenim non solum igne, Te iam, sed faciat coeli conscendere in arcem. Lege feliciter, et humiliter agnosce, et veraciter perfice, quae charitas scripsit, et Christus demandavit, ut fiant. EPISTOLA CXXXI. AD DOMNUM REGEM. Mittit per famulum suum sacros libros a se in unum corpus collectos et emendatos.  Domino desiderantissimo meritoque amabili David regi, Albinus praesentis prosperitatis et aeternae beatitudinis in Christo salutem. Diu deliberans quid mentis meae devotio ad splendorem imperialis potentiae vestrae atque augmentum opulentissimi thesauri vestri, muneris condignum reperire potuisset, ne ingeniolum animi mei, aliis diversa divitiarum dona offerentibus, otio torpuisset inani, et vacuis manibus parvitatis  meae missus ante faciem beatitudinis vestrae venisset: tandem Spiritu sancto inspirante inveni, quod meo nomine competeret offerre, et quid vestrae prudentiae amabile esse potuisset. Ergo in vestrae pietatis sacratissima sollicitudine non dubie patet quid per vos in totius Ecclesiae salutem Spiritus sanctus operetur: et quantis universorum fidelium precibus sit optandum, ut in omnem gloriam vestram extendatur imperium, et ut intus sit omnibus Deo fidelibus amabile, et foris sanctissimis Domini adversariis terribile. Sed quaerenti mihi et consideranti nihil dignius pacatissimo honori vestro inveniri posse, quam divinorum munera librorum: qui Spiritu sancto dictante, et Christo Deo ministrante, ad salutem totius humani generis, coelestis gratiae calamo conscripti sunt, quos in unius clarissimi corporis sanctitatem connexos, atque diligenter emendatos vestrae clarissimae Auctoritati hunc clarissimum filium vestrum, vobisque fidelem famulum, dirigere curavi: quatenus plenis manibus iucundissimo vestrae dignitatis adstaret servitio: Qui longa fessus infirmitate, Deo miserante, dum aliquantulum convaluit, affatim vestram adire festinabat pietatem. Sed et lacrymarum munuscula mearum in orationibus apud sanctum Martinum, pro desiderantissima Auctoritatis vestrae prosperitate vobis fideli transmitto sponsione. Ille serviat, sicut decet, Domino piissimo: Ego orabo pro Domino dilectissimo, quomodo sancti Spiritus visitatio cor meum illuminare dignabitur. Si quid igitur melius mentis meae devotio invenire valuisset, utique prona voluntate in augmentum honoris vestri offerrem. EPISTOLA CXXXII. AD DOMNUM REGEM. Ad aulam vocatus se ob senectutem excusat; nec suo consilio indigere sapientissimum regem profitetur.  Domino merito laudabili, et omni charitatis officio amplectendo, nobisque nimium desiderantissimo David regi, humillimus sanctae Dei Ecclesiae vernaculus Albinus perpetuam aeternae gloriae salutem. Quia flamma perpetuae charitatis iugiter ardescit in corde, fas esse videtur opportunis vicibus litterarum foras scintillare officio: ne taciturnitate vilescat, quae novis semper beneficiorum fomentis nutritur. Ecce Flaccus effeto corpore, militaris cingulo laboris deposito, secundum piissimum domini sui David consilium, devote Deo soli quieta pace servire toto elegit desiderio: quid iterum pugnare cogitur, et sub fasce armorum desudare, quae infirmi corporis denegat fragilitas de terra tantummodo levare. Nisi forsan subsequenti tempore eius misericordia, qui allevat elisos, solvit compeditos , vires ei praestare dignetur. Forte quidam dicturus est dialecticus: Consilio valet, cui fortitudinem annosa negat infirmitas. Sed illi etiam verissima opponi poterit responsio: Si quid dignum in corde viguerit Flacci, hoc totum in sacratissimo pectoris thesauro pius possidet David. In tantum, ut ubi ille est, ibi etiam et Flaccus. Respondeat pro utrisque amborum divitissimus sapientiae. Et ut simpliciter  dicam, quod mihi simpliciter deprecari necesse est: ne quaeso sancta mens Domini mei irascatur tarditati meae, quod modo venire non valeam. Erit iterum, si Deo placuerit, tempore opportuno. Nec meam reor devotionem vestrae excellentiae in aliquo loco plus prodesse posse, quam assiduis apud sanctum Martinum orationibus, quatenus divina clementia, quae vos per singulos magistratus in altissimum saecularis potentiae evexit honorem, eo longaeva prosperitate uti concedat, atque ex huius sublimitatis dignitate ad apicem aeterni regni ascendere faciat. Quo misericordia et iustitia, Deo miserante, vestram deducat beatitudinem. Ille homo recte feliciter felix dici poterit, qui de hac praesenti felicitate ad aeternam merebitur pervenire felicitatem. Et implebitur in eo pulcherrima illius versiculi promissio: Ambulabunt sancti de virtute in virtutem, donec videatur Deus deorum in Sion (Psal. LXXXIII, ). Alma Dei Christi tribuat tibi regna potestas    Aurea cum sanctis, David, in arce poli. Discindat chartam mitis, rogo, dextera David,    Victricem faciat quam Deus omnipotens. EPISTOLA CXXXIII. AD DOMNUM REGEM. Significat obitum Maganfredi. Intercedit pro fratribus et ecclesia sancti Petri urbis Beneventanae; cum Beneventanis clementer agi supplicat.  Gloria et laus Deo omnipotenti pro salute et prosperitate vestra, dulcissime mi David, atque pro omni honore et sapientia, in quibus te speciali gratia omnibus supercellere fecit. Perpetua gratiarum actio resonet, et assidua sanctarum intercessio orationum ad Deum dirigatur, quatenus longaeva prosperitate feliciter vivas, valeas et regnes ad correctionem et exaltationem sanctae suae Ecclesiae, ut sub protectione tuae venerandae potestatis secura quiete Deo deserviat. Effudi pridem preces supplicationis meae per Candidum famulum vestrum, quas precor clementi animo vestram suscipere pietatem. Quidquid animus suggessit meus mihi, totum misi in aures eius, ut conservaret in corde, vestraeque veridico ore patesceret pietati. Sed novi rerum eventus novos iterum, charitatis penna, exarare meam devotionem apices exhortantur. Audivi siquidem, quod sine dolore et lacrymis non dicam, Maganfredum fidelem vestrum nobisque charissimum amicum in Beneventana diem obiisse patria. Unde rogatus sum a fratribus sancti Petri litteras dirigere bonitati vestrae, pro cellulis ad eam antiquitus pertinentibus ecclesiam, ut merces vestra esset ex illarum aliquibus, si vestrae videatur providentiae; similiter et pro atrio intra muros civitatis, unde fratribus sancti Petri habitatio honesta construi potuisset. De his omnibus vestra consideret bonitas, quid Deo placeat, vestroque nomini honorabile fiat, et bonitati amabile. Sed multo maior et plus necessaria populo Christiano causa occurrit, preces prostrato effundere corpore ante pedes pietatis vestrae. Primo, ne irascaris fidelissimae charitati meae, qua me maxime debitorem benignitati vestrae verissime agnosco. Secundo etiam loco, et hoc intimo cordis affectu deposco, ut sanctissima sapientiae vestrae consideratio provideat, quid Deo placeat, vel quid populo proficiat Christiano de expeditione hostili in Beneventana terra, ne maius sibi eveniat damnum de fidelibus tuis. Optime  nosti quomodo divina pro te pugnabat providentia. Patrem, fratremque huius impiissimi hominis in brevi tulit articulo. Sic etiam, sic faciet, credimus, si illius sancta voluntas disponit, ut et iste pereat, sine aliquo fidelium damno tuorum eveniat. Talia possunt fere melius ex consilio, quam aperta expugnatione, per tempus finem habere. Quo plus humiliat se homo sub manu omnipotentis Dei, eo citius vindicat iniurias servorum, qui ait: Mihi vindictam, ego retribuam (Rom. XII, ; Hebr. X, ; Act. XIII, ). Id est, mihi servate vindictam, et ego pugnabo pro vobis. Nam David, de quo ipse Dominus tam sublime protulit testimonium; Inveni David filium Iesse virum secundum cor meum (II Reg. XIX, ). Ipse igitur Semei sibi maledicentem prohibuit occidi, optans sibi pro patientia humilitatis suae a Deo dari benedictionem. Haec etiam acutissimae sapientiae investigatio disponat, secundum rationis vivacitatem et secundum salutem fidelium tuorum considerans quomodo animus illorum sine praesentia beatitudinis tuae longum sufferat laborem. Deum invoco testem cordis mei, haec plena fide, et perfecto prosperitatis vestrae in omnibus desiderio scripsisse, obsecrans supplici devotione, haec eadem patienter vestram legere beatitudinem, nec aliquid iracundiae in meam habere praesumptionem, talia vestrae ingerentis sapientiae. Licet charitas mea stulta videri valeat, tamen nunquam infidelis, nec in minimo nec in maximo inveniri poterit. Fiducia enim probatissimae humilitatis vestrae haec scribere praesumpsit. Forte quislibet dicit: quid ille homo alienis se ingerit rebus? Non agnoscit nihil mihi alienum vestrae prosperitatis esse debere, quam super salutem corporis mei vel vitae meae longaevitatem diligere me testor. Tu prosperitas regni, tu salus populi, tu decus Ecclesiae, tu omnium protectio fidelium Christi; nobis igitur sub umbra potentiae, et sub tegmine pietatis tuae, divina concessit gratia religiosam ducere vitam, atque secura quiete Deo Christo deservire. Ideo sollicita mente et pia intentione, pro tua prosperitate et salute curam habere et intercedere iustum et necessarium habemus, domine desiderantissime atque omni honore dignissime David rex  EPISTOLA CXXXIV. AD DOMNUM REGEM. Gratias agit pro benefactis; et ut ob corporis infirmitatem apud S. Martinum sibi requiescere liceat, supplicat.  Domino piissimo David regi, Albinus perpetuae beatitudinis salutem. Summa Deus Trinitas vestrae bonitati, omnium dilectissime David, aeterna restituat beatitudine, quidquid pietatis vel benignitatis in me famulum vestrum, sicut prima cognitione adventus mei ad vos misericorditer promisistis; ita omnia fideliter implestis, et ad cumulum plenissimae veritatis quae semper vestri pectoris insidet thesauro, centuplum addidistis; ut cunctorum luce clarius oculis patescit, auribusque per longinquas terrarum resonat multorum. Quid enim addi potuit felicitati peregrinationis meae, vel vestrae bonitatis iudicio, super me minus digno his omnibus donorum largitionibus? vel quales gratiarum actiones vestrae misericordiae condignas persolvere possum, nisi perpetua piae orationis sedulitate misericordissimi Dei omnipotentis clementiam deprecari, quatenus aeterna remuneratione in coelesti beatitudine omnia multipliciter reddat in meam vestrae largissimae bonitatis benefacta parvitatem? Quod ut meam liceat apud sanctum Martinum quotidie instantiam agere, supplex suppliciter, humilis humiliter, devotus devote obsecro, quia valde infirmatus corpore nil aliud itineris vel laboris perficere valeo. Omnis igitur corporis mei, ut vere fateor, dignitas et fortitudo recessit, abiit, et quotidie fugiet; nec in hoc, ut revereor, saeculo revertetur. Speravi atque optavi me transactis diebus vestrae adhuc vel semel beatitudinis faciem videre. Sed ingravescente infirmi corporis flebilitate, omnimodis hoc idem fieri non posse probatum habeo. Quapropter deprecor vestrae invictae bonitatis misericordiam, ut nullatenus mens sancta, voluntas benigna quae in vobis est, meae irascatur infirmitati, sed pia compassione fessum concedat requiescere, orationibusque pro vobis instare, et praevenire faciem aeterni iudicis in confessione et lacrymis. Ut si quoquo modo, Deo Iesu miserante, metuendas antiqui hostis accusationes evadere valeam, et aliquem sanctorum habere adiutorem merear, mecum stantem, pro meaque intercedentem fragilitate, ne tradar in manus inimicorum meorum. O quam timendus est omni homini dies ille, et quam necessarium est unicuique praeparare se in occursum Domini Dei sui! hortante nos ipsa luce, quae illuminat omnem hominem, atque clamante: Ambulate, dum lucem habetis, ne vos tenebrae comprehendant . Sed et quomodo in ea luce ambulare debeamus, alio ostendit loco, dicens: Sic luceat lux vestra coram hominibus, ut videant opera vestra bona, et glorificent Patrem vestrum qui in coelis est. David in aeternum tecum sit gratia Christi,    Ut vigeas, valeas, victor in orbe potens. Post haec et teneas coelestia regna beatus,    Cum sanctis pariter semper in arce poli. Multiplici Christus reddat tibi munera mitis,    In me quot bonitas contulit ecce tua. Gramina quot tellus habeat, vel littus arenas;    Tot miserante Deo, David, habeto vale. Inclytus aeternis David feliciter annis,    In Christo meritis vivat ubique sacris. EPISTOLA CXXXV. AD NATHANAELEM. Excitat ad pietatem; commendat illi curam in instruendis virginibus Lucia et Columba. Committit illi epistolam cum sacrae Scripturae munere porrigendam regi Carolo.  Albinus Nathanaeli salutem. Cognoscat te in benedictione, qui agnitus est a te beato praedicante Philippo, qui te sub ficu veteris delicti vocavit ad virum de Nazareth; qui te sine dolo Israelitam esse concedat, ut dignus efficiaris non solum verbis dicere, sed et opere implere: Rabbi, tu es Filius Dei, tu es Rex Israel. Hunc sequere, donec videas eum cum beato Petro et filiis Zebedei stantem in littore et clamantem: Mittite rete in dexteram navigii et invenietis (Ioan. XXI, ); uti post hanc piscationem ad convivium vocatus dicatur tibi inter caeteros sanctae piscationis socios: Veni et prande. Quid hoc convivio dulcius? Quid hac praesentia beatius? Ubi sempiternum nullo fine clauditur gaudium, ad quod tantummodo magni pisces seligentur, qui non scisso rete apostolica capti sunt praedicatione. Crescente numero ab uno usque ad decem et septem, propter decalogum et septem sancti spiritus dona: de cuius numeri mira divisione et significatione olim me scripsisse memoro, dominoque meo David dixisse, calido charitatis corde, in fervente naturalis aquae [Ms., atque] balneo, ubi te, alumne, praesentem esse non ignoro. Saluta Luciam sororem nostram et filiam Columbam: deprecare eas memores esse senectutis meae in sacris orationibus, et salutis suae in bonis operibus; nec illis tuae decorem sapientiae abscondas, sed irriga florentes bonae voluntatis in eis areolas. Quid pulchrius sapientiae floribus, qui nunquam marcescunt? Quid scientiae divitiis locupletius, quae nunquam exhauriuntur? Ad has exhortare eas; vivant in meditatione legis Dei die ac nocte, ut eum inveniant quem scripsit Moyses in lege et prophetae. Teneant eum, nec dimittant, donec introducantur in cellaria regalis gloriae, ut ordinata charitate floribus aeternae beatitudinis fulciantur, mittente Sponso de thalamo suo praesentis prosperitatis laevam sub capite earum, et dextera aeternae beatitudinis amplexetur eas. Epistolam vero parvitatis meae, cum sanctissimo divinae Scripturae munere, die Natalis Domini, et verbis salutationis pacificis redde domino meo David cui tantas grates et laudes agimus pro omnibus bonis quae mihi meisque filiis faciebat, quantas habet liber ille syllabas; et tantas a Deo dari benedictiones illi optamus, quantae in eo litterae leguntur scriptae. Vive Deo felix, fili! florentibus annis,    Ut te conservet Iesus ubique tuus. Quo sine nil prodest cuiquam vaga gloria saecli;    Nate memor Patris semper amate vale. EPISTOLA CXXXVI. AD EUMDEM. Ad conversationem honestam et religiosam animat; et vitari suadet columbas coronatas volitantes per cameras palatii.  Dulcissimo filio meo Nathanaheli Albinus Pater salutem. Obsecro te, fili mi charissime, ut vita tua fiat et conversatio honesta, et religiosa, atque sine omni reprehensione, in quantum fieri possit, coram Deo et coram hominibus, ut intelligatur quanta eruditione edoctus fuisti. Sanctitas tua et venerabilis religio laus est mihi apud homines et merces apud Deum. Non veniant coronatae columbae ad fenestras tuas, quae volant per cameras palatii: Nec equi indomiti irrumpant ostia camerae: nec tibi sit ursorum saltantium ora, sed clericorum psallentium; sint verba in veritate modesta, et vox temperata, et silentia considerata; et cui dicas, diligenter examinatum. Nec te alienis immisce dissensionibus, nec te praetereat horarum psalmodia sanctarum; nec missarum maxima virtus in corpore Christi, nec charitas desit. Legatur ante te lectio sancta, per quam fieri possint ad convivas verba praedicationis. Sit tuum velle et nolle ad mentis arcem constitutum, ne poenitere cogaris de quolibet facto. Esto pauperum pater, ut de pane tuo manducent, quia in paupere Christus reficitur. Quam felix mensa, in qua est conviva Christus. Esto irreprehensibilis et morum dignitate, magnificus in sanctitate, laudabilis in ratione dati et accepti, iucundus in verbis, gaudens in aspectu, laetus ad miseros, largus ad pauperes, omnibus omnia factus, ut ex omnibus, Christi gratia consequente, mercedem habere merearis. EPISTOLA CXXXVII. AD CHRODGARIUM COMITEM. Infantulum et fratrem erudiendos se suscipere significat. Hortatur ad fidele servitium, et consilia regi praestanda. Cavere sibi, ad vastandam urbem Beneventanam abituro, suadet a noxio Italiae aere.  Viro laudabili Chrodgario comiti Albinus diaconus salutem. Litterarum legatio non est spernenda, ubi linguae officium ob amicitiam coniungendam longinquitas terrarum abstulit. Unde ego tibi, venerande amice, hos apices meae devotionis dirigere curavi, obsecrans ut fideli charitate orationes meas inter spiritales amicos tuos, quocunque perrexeris, commendare studeas. Bonum infantulum nobis ad erudiendum direxistis, etiam cum fratre valde laudabili, cuius mores nobis optime conveniunt, in omni religione et sanctitate; et necessarium est infantulo, quem velim, ut citius remittas ad nos. Nec tibi, deprecor, onerosum esse litterarum admonitio mearum, quoniam opto te in Dei voluntate proficere, et salutem operari animae tuae in eleemosynis ad pauperes, et iustitia ad omnes, et misericordia ad miseros et consiliis bonis, quae domno imperatori et regno Francorum proficiant ad salutem et prosperitatem. Audivi, vos ituros esse ad vastandam Beneventanam patriam. Scis optime quale periculum ibi imminet tibi, a Kb] propter pestilentem illius terrae aerem. Ideo nihil dimittas inconsideratum rerum tuarum; maxime ne ulla retro super te clamet iniustitia, vel cuiuslibet culpae negligentia. Utere sapientia tua ad salutem tibi sempiternam, quia illa tantummodo vera est scientia, quae perpetuam hominibus praestat beatitudinem. Opto te feliciter vivere in haec tempora atque in futura, venerande amice! EPISTOLA CXXXVIII. AD SOROREM ET FILIAM. Significat quantum aestimet illarum amicitiam. De felici nuntio Roma accepto certiores reddit. Mittit quosdam tractatus Ven. Bedae describendos. De propria sua valetudine illas instruit.  Charissimae in Christo sorori et filiae gratissimae, Pater perpetuae beatitudinis salutem. Quantum inter nos rerum eventus probare potuit, semper ab initio cognitionis nostrae optime nostris partibus vestram bonitatem fidelem invenimus. Proinde gratias et laudes Deo omnipotenti perpetuas agere aequum habemus, qui nobis, quamvis indignis, tam clarae dignitatis et tam probatae fidei concessit amicitiam, et, quod raro inter consanguineas personas inveniri poterit, in peregrinis nominibus reperire perdonavit; quamvis, quantum ad Christianae fidei societatem nullus dici debeat peregrinus, quantum vero ad saeculi exsilium omnes peregrini sumus, dicente Psalmista: Heu mihi, quia peregrinatio mea prolongata est. Exsilium est habitatio huius vitae, quoniam cogit nos ad Patriam properare, de qua dicitur: Beati qui habitant in domo tua, Domine, in saeculum saeculi laudabunt te (Psal. LXXXIII, ). Felix est qui de labore ad requiem perveniet, in qua sine omni perturbatione animi vel corporis vivet in aeternum. Placido animo vestrae pietatis suscepimus eulogias, devoto deprecantes animo Dei clementiam, longaeva prosperitate vos feliciter in hoc saeculo vivere, et ad aeternam beatitudinem post huius labores vitae pervenire. Candidus noster de Roma reversus est, omnia prospera inde referens de domino meo David et omnibus fidelibus suis; filiolos nostros remansisse cum Pippino dixit; apostolicum suos superare adversarios referebat, et in magna esse gratia cum domino imperatore. Tractatus quos rogastis direximus, deprecantes ut quantocius scribantur et remittantur, quia nobis valde necessarii sunt propter legentium utilitatem, quos dominus Beda magister noster sermone simplici sub sensu subtili composuit. Ideo eius opuscula vobis dirigere curavimus, quia eius maxime dicta vos desiderare intelleximus De mea vero sanitate scito quod partim febris recessit, partim remansit. Ad castigandum permanet; sed minus meritis meis pepercit mihi pietas divina et intercessiones sanctorum suorum. Sed adhuc restat maximus timor de iudicio Dei, quem nullus effugere valet. Tantum castiget nos pia miseratione perpetui Patris bonitas, et non tradat nos in manus inimicorum nostrorum: Cui saepius dicam: Erue a framea animam meam et de manu canis unicam meam . Item: O Domine, libera animam meam, misericors et miserator Dominus, ut fieri possit quod dicitur: Benedic, anima mea, Dominum . Atque iterum: Lauda, anima mea, Dominum. Sit nomen Domini benedictum ex hoc nunc et usque in saeculum (Psal. LXXI, ). Perpetua benedictione divina vos gratia coronare dignetur, dilectissimae in Domino dominae! EPISTOLA CXXXIX. AD SOROREM ET FILIAM. Charitatem et lectionem sanctae Scripturae cum oratione commendat.  Dilectissimis in Christo personis sorori et filiae sempiternam supernae beatitudinis salutem. Quid est quod vestra tanto tempore tacuit charitas? Nunquid verba defecerunt salutationis, seu causae non supervenerunt quarum notionem charta nec deferret ad aures nostras? Nunquid longinquitas terrarum charitatis dulcedinem separare debet, cuius flammam nec profunditas fluminum, nec pelagi immensitas, iuxta Cantici sermonem, obrui poterat , in qua sola qui offenderit, factus est omnium reus. Haec est quae super bonos et malos splendescere debet, ut sit homo terrenus in ea perfectus, sicut Pater qui in coelis est, perfectus est. Ergo Filius charitatis, filius est Dei, quia Deus charitas est, cuius lux corda vestra sufficienter irradiet; cuius dulcedo pectora vestra abundanter reficiat. Haec est summa omnium bonorum; haec est optima pars, quae nunquam auferetur, sed magis atque magis in pectore habentis ardescit; de qua duo dixerunt discipuli, cognita Domini facie in fractione panis: Nonne cor nostrum ardens erat in nobis, dum loqueretur in via, et aperiret nobis Scrituras? Vos eam in Scripturis quaerite sanctis, intentissime scrutantes eas, ut cognoscatis Dominum vobis loquentem in eis. Quid dulcius est quam Dei omnipotentis frui confabulatione? quia qui legit sacratissimos sermones Domini, per sanctos suos nobis traditos, Deum loquentem audiet; et qui orat, Deo loquitur. Hae sacratissimae vicissitudines diem et noctem ducant in iubilationem; nec saecularis occupatio spiritalem subruat iucunditatem; quia vanitas vanitatum est, huius saeculi deliciae et falsi amores; quia omnes huius vitae iucunditates velut umbra transeunt, et velut spuma super aquam facile dissipantur. Ideo, dilectissimae et nobilissimae virgines, animas vestras in omni sanctitate et religione lectionisque studio exercete, ut Spiritus sanctus de coelo vestrae devotionis corda saepius visitare dignetur, qui pectora inhabitare dignoscitur charitate plena, et in sancta sapientia sollicita mente sudantes. Haec interim sanctae dilectionis calamo praelibare curavi. Caeterum si paternae voluntatis effectum scire curam habetis, scitote quotidie infirmitates crescere, et variis corpus debilitare doloribus, et Dominum pulsantem ianuas, si vigilantem inveniat famulum suum; vigiliasque vestris adiutus intercessionibus custodire sanctas, ne me in saeculi occupationibus dormientem inveniat, qui apostolis suis praecepit dicens: Vigilate et orate, ne intretis in tentationem; spiritus quidem promptus est, caro autem infirma. Vestram sanctitatem in omnibus bonis florere, et ad perpetuam Deus Iesus proficere faciat felicitatem, soror in Christo charissima! EPISTOLA CXL. AD SOROREM ET FILIAM. Suadet in prosperis et adversis servare aequanimitatem exemplo sanctorum, quorum vitas vult eas legere ex Dialogis sancti Gregorii papae.  In Christo charissimis personis sorori et filiae pietas paterna salutem. Gratias agimus divinae clementiae de vestra prosperitate et salute, et de omnibus bonis, quae illius ineffabilis misericordia vobis condonavit; etiam et illius continua voluntate laudamus pietatem, qui nobis licet indignis tam fidele solatium, et tam dulcem charitatem in vestra dilectione contulit: unde et necessarium est omnibus in Christo pie viventibus illius supereminentem laudare gratiam, qua humano generi misertus est; et quidquid boni egerimus ad illius semper referre benignitatem, sine qua, ipsa Veritate attestante, nihil efficere valemus: in qua bonitate vestra semper unanimitas laeta remaneat; nec adversitatibus saeculi, vel infidelitatibus mundi amatorum frangi debet, nec tristitiam habere, licet nobis multa eveniant adversa. Sic est huius praesentis vitae varietas, ut prospera semper misceantur adversis, sicut dies nocte mutatur; sicut sanitas corporis morbis supervenientibus afficitur; sicut flos iuventutis senectute superveniente marcescit; sicut aestatis tranquillitas hibernalibus atteritur tempestatibus. At nihil horum religiosam mentem fatigare debet, sed semper stabili tenore erecta spe ad Deum firma soliditate immobilis permanere. Unde et testificatione ipsius Veritatis Ioannes Baptista laudatur, quod non esset arundo vento agitata, id est, nec adversitatibus saeculi, nec reprehensione invidiosa; vel etiam adulatione subdola, vel prosperitate arridente a stabilitatis rectitudine mentem declinare voluit; sed semper aequali mentis soliditate quae adversa pertulit, vel laeta temperavit; cuius exemplo vestrae firmetur in Deo, dilectissimae personae, exercitatio mentis. Proficiunt enim saepe tentationes, ut probata patientia in mercedem aeternae retributionis crescat. Sicut aurum igne probatur, ita tribulationibus mens Christiana examinatur, dicente Scriptura: Fili, accedens ad servitutem Dei, praepara animum tuum ad tentationem, non ad securitatem. Roborate vosmetipsas exemplis sanctorum, legentes per vices illorum vitae dulcissima exempla, et sanctorum verborum hortamenta necessaria; sit illorum vita vobis in speculum. Nam fessae mentis acumen levioris lectionis interpositio saepe reficit. Ideo difficilior in apostolica auctoritate sensus vos procul dubio saepius fatigare habet; sed tenete nunc in manus vel Vitas Patrum, vel miracula sanctorum, quorum in dialogis beati Gregorii, doctoris nostri, multa inveniuntur lucidissima exarata eloquentia, et sententiis sanctae Scripturae semper confirmata. Haec et inter vos conferre, et in conviviis aliis edere iam sic consuetudinem incipietis habere, valde vobis esse iucunda arbitrantium. Sicut diversitate ciborum fastidium manducanti tollitur, ita varietate lectionis mens reficitur legentis: quorum omnium vestra charitas considerata providentia videat, quid cui tempori vel qua persona conveniat, ut plurimi vestris optimis admonitionibus ad salutem animarum suarum proficiant. Haec scripsi paterna admonitione, ut dilectio vestra in hanc chartam meam saepius habeat praesentiam, sicut charitas vestra nostrae menti firmiter infixa manebit. Videte quam planum est intelligere in charitate mutua, quod in Evangelio ipse Dominus dixit: Ubi sunt duo vel tres congregati in nomine meo, ibi sum in medio eorum. Non tantum hoc de praesentia corporali dictum putemus, sed magis de praesentia sanctae charitatis, quae diffusa est per Spiritum sanctum in cordibus nostris (Rom. V, ). Habentes thesaurum verae dilectionis in pectoribus nostris, inde unusquisque alium adiuvet secundum mensuram donationis Christi, sive in solatio saecularis necessitatis, sive in communione spiritalis doctrinae: Et ubi haec fiant, ibi certissimum est Christum esse in medio, qui de corde religioso in cor alterius charitatis suavitatem diffundit, ut sit una concordia omnium Deum diligentium, et una pietas invicem se adiuvantium. Haec vos assidua considerantes dulcedine, nostrique memores, Christo miserante, semper de die in diem in charitate crescite, in fide confirmamini et in spe divinae bonitatis indeficientes aeterna prosperitate valete, charissima et iucundissima dilectionis sanctae nomina! EPISTOLA CXLI. AD AQUILAM SEU ARNONEM. Meminit cum gaudio de prosperitate et exaltatione regis. Cupit instrui de causa domni Apostolici, de Beneventana controversia, et de actis in conventu episcoporum. Refert statum suae valetudinis.  Venerando Patri, et in membris Christi excellentissimo Aquilae archispeculatori Albinus devotus in charitate frater indeficiens gloriae salutem. Gaudens gaudebo de fide et charitate beatitudinis vestrae; de prosperitate, salute et exaltatione pii principis triumphatoris magni, et gloriosi imperatoris, et nobilissimae prolis illius, fideliumque omnium eius incolumitate: nisi duo defuerunt in litteris vestris de domno apostolico patre nostro, qualiter longa certatio pastoris et populi terminata esset; et de Beneventana controversia. Quoniam sollicitus sum valde de filiis meis, quorum mihi vitam, et salutem, et benefacta pernecessaria esse tu ipse optime nosti. Et miror cur sapientia et consilio conventus multorum ob regni istius integritatem quoquo modo causa disceptationis impiae non finiretur: simul etiam sollicitus sum audire quid in tanto tamque praeclaro conventu de statu sanctae Ecclesiae ordinaretur, et de catholicae fidei firmitate; nec tam diutino tempore advenientium conversatio sine magno quolibet profectu Christiani populi fieri debuit. Tua vero sanctitas, pastor dignissime, gregem Christi, tuae sollicitudini commendatum, omni cura per pascua perpetuae vitae ducat, quatenus multiplici gaudeas remuneratione cum grege tibi subiecto in aeternae beatitudinis regno. De mea vero prosperitate gaudeat paternitas tua, quoniam Dominus Deus, qui mortificat et vivificat, vulnerat et medetur, castigavit me per Pascha multa febrium flagellatione, et pene ad desperationem vitae deduxit. Sed misertus est mihi ob preces servorum suorum; sed remanet quotidianus labor eiusdem castigationis, non tamen usque ad periculum vitae, sed usque ad emundationem, ut opto, delictorum meorum. Te vero quotidie mea mens Dei omnipotentis clementiae commendare studet, optans ut proficias in omni bono in conspectu Dei. Corpore vero propemodum emortuo vivida charitatis virtus vivit in pectore, amans te, frater mi Aquila, ut Patrem, quoniam fidelem te semper probavi; et quod rari habent, in prosperis et adversis aequaliter eiusdem animi esse in amicos; nec de hoc tui cordis thesauro cuilibet dubitare fas esse fateor, quia charitas Dei diffusa est in corde tuo, simul etiam et proximi, per Spiritum sanctum, qui datus est nobis, ut diligamus invicem, sicut et Christus dilexit nos . Desidero multum vestrae dilectionis faciem videre, et consolationis tuae solatio foveri. Tempus est aeternis providere diebus, quae sola pene sapientia recte dici poterit. Saecularium rerum providentia pauco proderit tempore; perpetuae vero prosperitatis providentia nullo fine claudetur; quae fraterna collocutione multum proficere nemini dubium esse debet, dicente ipsa Veritate: Ubi sunt duo vel tres congregati in nomine meo, ibi sum in medio eorum. Quid deerit boni consilii, ubi tantus mediator interesse dignoscitur? Incolumem beatitudinem tuam, et plurimis prodesse in consiliis et exemplis, multo tempore divina custodire dignetur gratia, domine pater, fili, frater et amice! EPISTOLA CXLII. AD FRATRES FULDENSES. Hortatur ad religiosas virtutes. Mittit pallium storacium pro corpore sancti Bonifacii, et chartulam missalem.  Sanctissimis, nobisque cum omni charitate colendis fratribus sancti Bonifacii Patris et protectoris nostri, humilis levita Alcuinus, aeternae beatitudinis in Christo salutem. Memor dulcissimae dilectionis vestrae, qua me benignissime cum omni gaudio olim suscepistis: et quantum tunc laetatus sum in praesentia vestra, tantum nunc torquetur animus in absentia, quaerens videre quos amat, et habere praesentes quos diligit. Sed quia hoc carnalibus non est concessum oculis, fiat spiritali praesentia perpetua dilectio; quia charitas quae deseri potest, nunquam vera fuit. Quapropter tendamus ad illam, quae nunquam finem habitura est, in qua beata aeternitas est, et aeterna beatitudo: ut ad hanc pervenire mereamini, nullus labor vos terreat; nullae saeculi huius blanditiae retrahant, sed semper illius amor ardeat in cordibus vestris, qui tertius in via comes apparuit duobus discipulis; qui sublatus ab eorum oculis carnalibus dixerunt: Num cor nostrum ardens erat, dum loqueretur in via et aperiret nobis Scripturas? In litteris sanctorum Patrum quaeramus illum quem illi necdum docti in Scripturis intellexerunt. Modo aperta sunt omnia; modo ipse aperuit sensum, de quo dictum est: Tunc aperuit illis sensum, ut intelligerent Scripturas . Nunc evangelica veritas toto resplendet in orbe; nunc prophetarum aenigmata sole lucidius fulgent in ecclesiis Christi. Hanc lucem veritatis tota anima sectemini, et Christum intelligite, in illa Christum amate, Christum sequamini, quatenus eius vestigiis sacratissimis inhaerentes vitam aeternam in eius sanctissima praesentia habere mereamini; memores apostolici mandati dicentis: Fratres, stabiles estote et immobiles in opere Domini semper, scientes quod labor vester non est inanis in Domino (I Cor. XV, ). Stabiles estote in loco vestro, et in devotione propositi vestri. Nolite derelinquere sanctissimum Patrem vestrum; state circa sepulcrum eius, quatenus ille preces vestras offerat omnipotenti Deo. Nolite concupiscere saeculares vanitates, sed coelestes amate beatitudines; et nolite, sicut Doctor gentium ait, conformari huic saeculo, sed reformamini in novitate sensus vestri. Turpe est enim monacho militiam spiritalem amittere, et saecularibus se implicare negotiis. Non sint murmurationes inter vos, non odia, non invidiae, non detractiones; et nolite iudicare alterutrum; sed in humilitate et concordia omnes vestrae fiant actiones: Obedientes praepositis vestris, non ad oculum tantum, sed ex corde, quasi coram Deo (Ephes. VI, , ). Obedientia vestra, charitas vestra, humilitas vestra notae sint omnibus, ut plurimi vestris bonis exemplis erudiantur, et proficiant in salute animarum suarum. Si vero venerandus Pater Bonulfus, dilectissimus meus amicus, non valeat pro infirmitate sua implere regularis vitae duritiam, vos illum iudicare nolite, sed ex corde obedite illi, et amate ut Patrem, quia ipse rationem redditurus erit de animabus vestris. Ille pro vobis laborat vagando et currendo, ut quiete vivere et regularem vitam vestram custodiatis, et corpori vestro necessaria habeatis. Vos vero facite sicut filii charissimi; Deum timete, Deum diligite, et curam sanctissimi Patris vestri habete in orationibus vestris, quatenus longaeva prosperitate vobiscum vivat feliciter, et vobiscum vosque cum illo vitam habere mereamini sempiternam. Adolescentulos vestros admonete, instruite, docete in omni disciplina sancta et doctrina catholica, ut digni habeantur in loco vestro stare, et orationum... vobis dirigere, ubicunque maneatis. Admonete corde castitate corporis, de confessione peccatorum suorum, de lectionis studio et labore manuum sine murmuratione, et de omnibus rebus quae tali aetate necessaria videantur; et illi subditi fiant senioribus et magistris suis, humilitate bona, in religione piissima. Et vos seniores qui estis, bona eis praebete exempla, ut non solum verbis, sed vitae religione vestrae erudiantur. Non sint luxuriosi, non ebrietati servientes, non contemptuosi, non inanes sequentes ludos, sed discant officiales esse boni in domo Dei, ut benedictionem et gratiam, per intercessionem sancti Bonifacii Patris sui, a Deo Christo recipere mereantur, meque deprecor ut perpetua memoria habeatis vobiscum in sanctis orationibus vestris; tempus enim appropinquat, quod nullus effugere valet: praeparet se unusquisque, ut vestitus bonis moribus, non nudus appareat in conspectu Domini Dei sui. Direxi unum pallium storacium ad corpus sancti Bonifacii Patris nostri, de cuius sancta intercessione pro peccatis meis magnam habeo fiduciam; quatenus ego peccator vel veniam habere merear ea die, qua vestra sanctitas coronam recipiet beatitudinis aeternae. Misi chartulam Missalem vobis, o sanctissimi presbyteri, ut habeatis singulis diebus, quibus preces Deo dirigere cuilibet placeat; quando in honorem sanctae Trinitatis; quando de amore sapientiae; quando de poenitentiae lacrymis; quando de charitate perfecta, vel quando ad suffragia angelica postulanda, vel omnium sanctorum cuilibet postulare placet; vel etiam si quis pro peccatis suis; vel pro quolibet amico vivente; et etiam pro amicis plurimis; vel etiam fratribus de hoc saeculo recedentibus facere velit orationes; vel quando specialiter beatae Mariae genitricis Dei virginis perpetuae deprecari velit intercessiones; vel etiam sanctissimi Patris vestri Bonifacii cantare quis velit, et praesentiam illius piissimam advocare precibus. Haec omnia charitatis intuitu vobis dirigere curavimus, deprecantes humilitatem vestram, benigne suscipere, quod plenissima charitate vobis dirigimus. Faciat quislibet de eis, quodcunque placeat, et ne me reprehendat in charitatis officio. Unusquisque enim in suo sensu abundet, et semper faciat Deo placita, et omnibus sanctis, quatenus cum illis perpetua visione Domini nostri Iesu Christi frui digni inveniantur. Mei memorem sanctam beatitudinem vestram Dominus Deus in omni postulatione sancta exaudiat, et praesentem felicitatem, futuramque beatitudinem vobis condonare dignetur, dilectissimi fratres. Deprecor ut nobis per litteras beatitudinis vestrae notum faciatis, si hae ad vos pervenerint litterae, et quid exinde vestrae placeat prudentiae. Quod meum est feci, charitatis implens officium in amore et honore Domini nostri Iesu Christi.  EPISTOLA CXLIII. AD ARNONEM. Illum, ut ad S. Martinum veniat, invitat: ad coelestia aspirat, et pro se orari cupit.  Optimo praesuli Aquilae Albinus salutem. Occurrat chartula, charitatis calamo conscripta, vestrae reverentiae, frater desiderantissime, tuis susurrans auribus, ut venias, si fieri possit, ad limina beati Patris nostri, protectorisque vestri, ut tuus tecum familiari collatione sodalis agere extrema salutationis verba valeat: quia festinat hora divisionis inter fratres, separationis inter amicos. Eunti homini in domum aeternitatis suae, et circumeuntibus circa eum in platea plangentibus (Eccl. XII, ); tunc vera probabitur amicitia, dum falsa cessabit adulatio. Multi promittunt societatem, sed pauci custodiunt. Nec mirum; quia multi sunt vocati, pauci vero electi. Sed quid ad haec? Iungat se homo Deo, et habebit cuncta quae necessaria sunt. Quaerite primum regnum Dei et iustitiam eius, et omnia adiicientur vobis. Dolores et tribulationes huius vitae nos quotidie admonent Deo iungi, terrena fugere, coelestia amare. Sed heu, proh dolor! his optamus miseriis diu interesse, et minus perpetuam quaerimus requiem; nostris inhiamus cupiditatibus, minus Dei praeceptis inhaerentes, qui paterna pietate nos castigat, ut animo haec temporalia fugiamus, et ad aeterna festinemus, ubi vera est beatitudo. Ut ad hanc pervenire merear, Deo miserante, tua me sanctitas orationum suffragiis adiuvet. Periculum meum novi, peccata mea agnosco. Ideo supplex servorum Christi deposco intercessiones, ut mei misereantur. Spes et consolatio mea omnium Redemptor Deus Christus, cui laus et gratiarum actio pro omnibus bonis, quae mihi gratuita pietate concessit in hoc saeculo. Vive Deo felix, mundo nam vivere mors est;    Vera quidem est homini vivere vita Deo. EPISTOLA CXLIV. AD ARNONEM. Arnonem ad S. Martinum videre, et cum illo de vitae suae rationibus consilia inire desiderat, antequam ex hac vita decedere cogatur.  Domino merito amabili Aquilae pio praesuli et pacifico, Albinus salutem. Perpetua charitas occasionem semper inveniet salutationis ad amicum, ut gaudeat in lectione litterarum animus fidelis, cui non est datum laetari in praesentia oculorum. Sed melior est fidelis animi aspectus in charitate, omni intuitu pupillarum. Ideo animo spiritaliter Deus inspiciendus est, non oculis carnalibus, quos communes habemus cum vermiculis: cuius visio omnis est beatitudo, quae sanctis promittitur in sempiterna gloria, a qua tolluntur impii, ne videant gloriam Dei. Ad hanc perpetuae beatitudinis visionem nos invicem exhortemur, quia frater a fratre adiutus, civitas est firma. [Tamen si haec vera, quae dixi de animi visione, valde vera videri debeant] quoddam mihi dispendium esse in absentia faciei vestrae video, [non propter nigros in capite capillos, sed propter oculos dulcissimos, et amabilem charitatis loquelam, quam inter nos fideliter habere consuevimus. Ego siquidem vocatus ad palatium, propter infirmitatem corpusculi mei venire nequeo, te  spectans, vita comite, in domo Dei et sancti Martini]. Si quo modo desiderium hoc mihi amabile, Deo miserante, evenire valeat ad invicem contemplari, antequam rumpatur vitta aurea, et conteratur rota super fontem, et eat homo exterior in domum aeternitatis suae plangentibus circa eum amicis; et spiritus revertatur ad iudicium illius, qui dedit eum. Huius vero iudicii terrore totus contremisco, saecularisque negotii deposito onere Deo soli servire, licet pigro corde et imposito gradu, eligam, ne me minus paratum dies illa per omnia inveniat. Sed Deo miserante, vitaque comite vulnera quae huius saeculi miseria mihi infeliciter inflixerat, secundum consilia vestrae sanctitatis mederi aggrediar: hisque transactis inter nos consiliis ultimum vale fiat . Et ego perpetualiter tuis sanctissimis corroboratus consiliis atque orationibus, spectans spectabo, quando revertatur Dominus meus a nuptiis pulsare ianuam (Luc. XII, ), an custodem domus vigilantem inveniat; huiusque timendae horae momento peracto, utinam tuam beatitudinem propter necessarias pro peccatis meis intercessiones superstitem relinquam. Quia fides in extremis probatur, quae pene rara invenitur in hominibus. Omnes enim valde ea indigent, sed pauci habere videntur. [Has te non pigeat saepius legere litterulas, quas lacrymis dictavi obortis; quatenus in memoria habeas, quid maxime a te meum spectet desiderium; et quod vix invenitur in quamplurimis, in te certum mihi habere agnoscat anima mea in loco praedestinato sibi.] Te vero divina clementia, Pater desiderantissime, multo tempore in servitio sanctae Ecclesiae et multarum profectu animarum proficere faciat, ut cum multiplici laboris tui fructu ad aeternam laudabiliter pervenire merearis beatitudinem. Iterum atque iterum dico, et cum lacrymis dico, mei memor esto. Omnipotens Deus te custodiat et in omni bonitate florere concedat, dulcissime et omnium dilectissime praesul. EPISTOLA CXLV. AD ARNONEM ARCHIEPISCOPUM. Epistolae ad se missae respondet. Rursus praesentia Arnonis frui desiderat, impeditus ipse venire ad palatium.  Domino merito in membris Christi amantissimo Albinus matricularius sancti Martini sempiternam salutem. Currenti legatione, litterae beatitudinis tuae venerunt ad me, suavissimae salutationis asserentes verba, quibus laeto perlectis animo nota agnovi, desiderata consideravi, laeta legebam in omnibus vestri animi sanctissimam de nobis devotionem vigilare. [Ad quas accito notario propter festinationem portitoris pauca rescribere curavi; maxime quia per Candidum filium nostrum, fidelem famulum vestrum duas ante direxi chartulas, unam ad Gandolfo-villam, aliam ad Aquis palatium; quem reor, miserante Deo, te revertentem ibi invenisse, qui omnia de nobis tibi viva voce pandere potuit, quomodo Dei clementia super infirmitatem et senectutem nostram respexit, et nos pacifice a strepitu huius saeculi liberavit; ut quieta conversatione spectarem diem extremum, qui pene nemini longe est, sed maxime timendus est ei cui prope esse agnoscitur et iam in ianuis stare.] Tua vero sanctitas vigilet super gregem Christi, ne lupinis morsibus aliquis   desit gratiae Christi tuis subiectis  admonitionibus ad te respiciens, quia perditio cuiuslibet animae pastoris est detrimentum. Vocatus fui ad dominum meum David, sed infirmitate tardatus non veni, seu et voluntate fui detentus.] Ille felix est qui castigatione Dei catenatus est, et ab huius saeculi turbatis liberatus procellis. Nec unquam tantum divitiis saeculi circumfusus laetabar, quantum consideratione quieta vitae meae gavisus sum. Opto, Deo miserante, ut per tuam efficiatur dilectionem, quod per meam segnitiem fieri non poterit, id est, ut amplexibus et alloquiis charitatis vestrae liceat mihi aliquam horam perfrui. Non est episcopus, cuius magis velim praesentia uti, secundum Dei miserationem, quam vestra. Quod ut fiat, ille efficiat, qui ait: Ubi sunt duo vel tres congregati in nomine meo, ibi sum in medio eorum. Periculum est fragili animo in huius saeculi permanere tempestate. Martha ministrabat Christo, sed tamen circa plurima occupata, Domino dicente, legitur esse: Maria vero optimam partem elegit, quae non auferetur ab ea in aeternum . [Si placet Deo, ut venias ad limina S. Martini multum desidero, opto atque deprecor. Sin autem, vel litterae vestrae veniant loquentes in aures Albini tui, uti per portitorem illarum longiorem chartulae serim vobis dirigere valeam.] Mirabar in quadam chartula dilectionis vestrae quoddam verbum, quod ibi legebam in eo; ubi post competentes et animo meo desiderabiles sensus dixisti, quod propter occupationes nil mihi transmittere potuisses munusculi; quasi in auro vel argento charitas nostra consistat - dum tanta est, ut vere fateor, in animo meo: vel etiam, ut credo, et in tuo: ut in comparatione eius charitatis omnis divitiarum species vilescat. Illa est vera, de qua modo scripsisti, pericula fluminum non subire, de quibus dicitur: Flumina multa non obruent charitatem. Haec vigeat in cordibus nostris, non vana auri vel argenti species: quae non prosunt possidentibus illa, sed magis obsistunt, nisi eis qui illa uti ad salutem animae suae in largitionibus pauperum didicerint et opere perfecerint. Omnipotens Deus sanctitatem tuam ad multorum profectionem salute perpetua, benedictione felici incolumem protegere et custodire dignetur, domine Pater dilectissime et desiderantissime, atque honore in Deo dignissime. EPISTOLA CXLVI. AD ARNONEM ARCHIEPISCOPUM SALISBURGENSEM. Significat suum erga Arnonem affectum. Ad quaesita respondere partim recusat, partim promittit. Regis iustitiae amorem laudat: ministrorum avaritiam carpit. Mittit cum muneribus opusculum in Ecclesiasten Salomonis ad describendum.  Reverendissimo Patri Aquilae archiepiscopo humilis matricularius Albinus salutem. Nono Kal. Iunii hora tertia beatitudinis vestrae missus ad nos pervenit, horaque nona eiusdem diei necessario se reversurum praedixit. Quapropter, in tam angusto temporis articulo me constituto, alia dictare non potui, nisi gratias tantummodo agere pro dulcissima charitatis vestrae munificentia, et de sanctae fidei probatione, quam semper vestro inesse pectori  veraciter agnovimus. Sed multum meae nocet devotioni infidelitas accipientium litteras meas vobis dirigendas. Nam memini me anno transacto, vobis de Italia revertentibus, duas dirigere chartulas; similiter modo obviam vestro adventu duas transmisi ad palatium; sed nescio quae ex illis ad vestram pervenerunt praesentiam. [Quia sicut mihi suave fuit vestrae allocutionis collatio, sic mihi iucundum est satis litteraria salutatione saepius vestram appellare auctoritatem; atque in accipiendis vestrae dilectionis litteris, multum me gaudere certissime scito, quia non est pontifex in hoc regno, cuius me magis fidei crediderim, aut magis eius salutem optarem in Domino, vel illius sancta consolatione frui, vel in loquela, vel in litteris desiderarem. Sed miseria huius mundi disiungit charos, et convenientes separat animos, atque ardentius exinde nos docet ad eam festinare vitam, ubi nunquam charus deerit, nunquam inimicus aderit; cuius vitae beatitudinem qui agnoscit, facile huius saeculi spernit delicias, quae non sunt deliciae, sed deceptiones; non dulcedines, sed amaritudines; non verae divitiae, sed falsae adulationes. Sed heu, proh dolor! multi sunt amatores huius deceptionis, et pauci cultores verarum divitiarum , dicente ipsa Veritate, Multi sunt vocati, pauci vero electi. Sed inter paucos contendamus esse, ut inter electorum numerum mereamur deputari.] De canonica vita et regulari institutione, quid mea ignavia scribere, vel vestra occupatio implere poterit? vel quid sanctis canonibus addere, vel regulari discretioni mea sufficit imperitia, vel te inde admonere, unde ab infantia eruditus fuisti? Vel quid scire valet de iudicio saeculari mea socordia, inter quae nunquam fieri volui? tamen si mea diligentia aliquid inde agnoscere poterit, dum certus sciam quid quaeras exinde, segnis non ero quid sentiam ostendere. De catholicae fidei vero ratione tempore opportuno, divino inspirante Spiritu, non me abnego aliquid inde considerare secundum catholicorum scripta Patrum, atque ad vestrae augmentum sanctitatis transcribere: quod valde necessarium multis video, qui magis saecularia quaerunt quam spiritualia, nescientes quod, secundum Apostoli dictum, impossibile est sine fine Deo placere. [De orationibus vero pro vobis nullatenus mea mens oblivisci potest, sed quadam suavi recordatione in conspectu Dei tuae beatitudinis nomen cordi meo infixum teneo, maxime ante sepulcrum confessoris Christi atque intercessoris vestri beati Martini, inter sacrificiaque sanctorum Christi sacerdotum illud scribere feci]. De statu vero infirmitatis meae et voluntatis, candidus meus tibi omnia dicere potuit. Quapropter superfluum est aliquid inde scribere, nisi hoc tantum dicere, ut omnis corporis mei dignitas recessit, et saecularis delectatio procul aufugit. De bona siquidem voluntate domni imperatoris valde certus sum, quod omnia ad rectitudinis normam in regno sibi a Deo dato disponi desiderat: sed tantos non habet iustitiae adiutores, quantos etiam subversores; nec tantos praedicatores, quantos praedatores; quia plures sunt, qui sua desiderant, quam Dei. Tua vero sanctitas a nemine munera suscipiat pro causis, quia optime nosti in lege dictum, munera excaecant corda sapientum, et subvertunt verba iustorum. Quod malum nimie inter Christianos viget, quia qui propria spernere iubentur, aliena cum iniquitate rapiunt. Hoc vero maxime tua bona providentia prohibeat omnibus tuae venerandae veritatis legationem spectantibus. Munera vero dilectionis vestrae suavissima cum omni mentis alacritate suscepimus, licet nullius nunc mens mea desideret munuscula propter animi mei requiem; tua tamen mihi sunt semper dulcia, maxime in vestimentis, quae meo corpori satis opportuna semper fuerunt. Direximus benedictionis gratia charitati vestrae duo capita, propter duo praecepta charitatis; et unum sagellum album subtile, propter perpetuae pacis concordiam, quae semper una eadem debebit esse inter nos. Direxi quoque ad transcribendum, si placet, nobisque iterum reddendum  opusculum in Ecclesiasten Salomonis. Cuius opusculi causam et rationem ex ipso prologo intelligere poteris. Sed deprecor ut citius transcribatur, si dignum ducas, atque mox remittatur nobis, ne pereat pueris nostris laboris nostri devotio, quia aliud, sicut dixi, non habeo, nisi istud tantummodo. [Omnipotens Deus perpetua te prosperitate custodire dignetur, atque in omnibus sanctarum divitiis virtutum florere concedat, domine Pater et desiderantissime frater.] EPISTOLA CXLVII. AD THEODULFUM ARCHIEPISCOPUM. Laudat illius virtutes: gratulatur de obtento ab apostolica sede pallio; hortatur ad instantem praedicationem. Itineranti fausta precatur.  Pio Patri et prudenti magistro, nobisque cum omni amore amplectendo Theodulfo archiepiscopo, humilis levita Alcuinus salutem. Solent ex abundanti charitatis fonte verba fluere dulcedinis, quia quoddam refrigerium est aestuantis in amore cordis sermonibus ostendere, quod mente maxime tenetur. Unde ego privatae charitatis instinctu condictum amicitiae ius pietatis intuitu renovare cupiens, his litterulis vestrae sanctitati fidem meam in memoriam revocare volui, ne thesaurus memoriae longa oblivionis rubigine vilescat: maxime quia filius noster Candidus, vester fidelis famulus, plurima bonitatis insignia nobis de vestrae beatitudinis nomine narrare solet; vel quam libera voce in  conventu publico veritatis testimonia pertulisset; vel quam honestis moribus inter maiores minoresque personas tuae beatitudinis foret conversatio. Etiam quam pia et religiosa sedulitate ecclesiastica coleres officia; vel qualiter impias disceptationes odio haberes; quoniam omnia certissimum est Deo placere; et Sancti Spiritus gratiam tuo pectori abundanter influere demonstrant, et illam tuo corde ardescere flammam, quam ipsa Veritas testatur se mittere in terram, ut arderet, quoniam nullis poterit fluminibus extingui. Gaudens gaudebo de augmento honoris vestri et de sigillo sacerdotalis dignitatis, quod apostolica vobis superaddidit auctoritas; sed sciens scito quod huius honoris claritas praedicationis poscit instantiam. Pallium sacerdotale diadema est. Sicut regium diadema fulgor gemmarum ornat, ita fiducia praedicationis pallii ornare debet honorem. In hoc enim honorem suum habet, si portitor veritatis praedicator existit. Memor esto sacerdotalis dignitatis linguam coelestis esse clavem imperii, et clarissimam castrorum Christi tubam; quapropter ne sileas, ne taceas, ne formides loqui, habens ubique operis tui itinerisque Christum socium et adiutorem. Nec enim fas est tam clari luminis, tam affluentis sapientiae lucernam sub modio abscondi, sed in honorem largitoris omnibus splendescere lumine veritatis, qui domum Dei ingrediuntur; quia messis quidem multa est, operarii autem pauci. Sed quo rariores, eo instantiores qui sunt esse necesse est. Exalta, ait Propheta, sicut tuba vocem tuam (Isai. LVIII, ). Aliusque: Sit guttur tuum sicut aquila tuba [Ita ms. lege: In gutture sit tuba quasi aquila, etc.] super domum Dei. Multi occupant terram, sed quaerenti Christo fructum non afferent. Tua vero, vir venerande, sanctitas honoret ministerium tuum; praedica opportune, importune, et ut trapazeta sapiens multiplica pecuniam Domini, ut denaria mercede dignus efficiaris. Hoc opus, hoc etenim forsan te subtrahit igni Hoc opus, hoc etenim coelesti te inserit aulae. Hoc poeta. Sed apostolica auctoritas hoc ubique admonere probatur; hoc et ipsa Veritas praecipit dicens: Ite, docete omnes gentes. Item Psalmista beatum esse refert, qui meditabitur in lege Domini die ac nocte. Plurima forte vestrae videtur prudentiae meam garrire imperitiam; sed maiora opto vobis divinae pietatis gratiam spiritalis beatitudinis conferre munera. Igitur ea fiducia has dictavi litterulas, quia sciebam vestram sanctitatem piae charitatis donis divitem esse, et libenter sustinere verborum pondera, quae ex veri amoris fonte fluere noscuntur. Sed hoc maxime supplici deprecor pectore, ut me famulum vestrae sanctitatis in sanctis orationibus commendatum habeas, eo magis quo appropinquat dies retributionis. Nam me tacito pede curva senectus festinare cogit ad praesentiam iudicis mei; sed et viam itineris mei, quasi latro rabidus, continua febris obsidet, spolians me optatae salutis vestimentis, ut vix aliquod servitium in domo Dei explere valeam. Unde me maior compulit necessitas ad famulorum Christi currere suffragium, ut me sanctis satagant adiuvare intercessionibus, ne anima mea tradatur inimicis Domini mei Iesu Christi. Tu vero, vir clarissime, cui est aetas florida et vividae virtus sapientiae, et sancti honoris sublimitas, sacrae praedicationis floribus vias itineris tui replere memento, in omni loco vestigia tui adventus relinquens, tuusque tecum, supplici deprecor voto, vadat Albinus in ore et in corde quocunque eas, qui te apud sanctum Martinum sui pectoris portat in arca, et orationibus iter tuum prosequitur, optans angelum Dei bonum tecum ire, ut cum prosperitate eas, et cum gaudio feliciter revertaris ad nos. Utere sorte tua feliciter, ut fruaris mercede tua aeternaliter. Via est haec vita; beatus qui pratorum varietate non tenebitur in via, quo minus festinet ad patriae pulchritudinem. Felix, qui sarcinam divitiarum in pauperum dividit solatia, sciens pauperum manus gazophylacium esse Christi, qui se testabitur in die magno accepisse, quidquid minimis suis in hac erogabitur luce. EPISTOLA CXLVIII. AD EUMDEM. Epistola penitus allegorica, in qua comparatur Theodulfus Patri vinearum  Pontifici magno et Patri vinearum Theodulfo Albinus salutem. Legimus in Paralipominon cellis praeesse vinariis Zabdiam tempore David, Deo dilectissimi regis (I Par. XXVII, ); modo, miserante Deo, meliori populo secundus praeest David, et sub eo nobilior Zabdias cellis praeest vinearum, quem ordinata charitate introduxit rex in cellam vinariam, ut scolastici floribus fulcirent eum, et stiparent malis amore languentium illius, qui laetificat cor hominis. Iam si desit qui confirmet, forte non deest qui laetificet in cellis Aurelianis, dum spes est in vinea florente, non in ficulnea arescente. Quapropter Ioathan consiliarius David, homo litteratus, mittit ad Zabdiam dicens: Mane surgamus, videamus, quam bene vinea floreat Sorech, cantantibus celeuma super eam deriventur fontes cellarii foras. At nunc apertis apotecae charitatis clavibus a procuratore vineae celebretur versiculus iste per turres Aurelianas: Comedite, amici mei, bibite et inebriamini. Ego dormio in dulcedine, et cor meum vigilat in caritate; venite, accipite absque ulla commutatione vinum et lac. Guttur meum sicut vinum optimum, dignum dilecto meo ad potandum, labiisque illius ruminandum (Cant. VII, ). Ego dilecto meo et dilectus meus mihi. Non est dicendum: Exspoliavi me tunica mea, quomodo induar illa? Lavi pedes meos, quomodo inquinabo illos? Non possum surgere et dare tibi. Si forte tres panes non sunt ad manum, qui defecerunt in sitarchiis Gabaonitarum; Christo benedicente septem hydriae plenae sunt vini optimi, quod servabatur usque adhuc; ex quo architriclino Turonicae civitatis, mandante filio virginis miscendum quis ignorat, et hoc servandum est, ne mittatur vinum novum in utres veteres; et nemo bibens vetus statim vult novum, dicit enim, vetus melius est . Beatus qui loquitur in aurem audientem. Valeto in pace, charissime frater! EPISTOLA CXLIX. AD CAROLUM EXCELLENTISSIMUM IMPERATOREM. Deprecatur pro fratribus S. Martini; illosque, et seipsum a calumnia defendit contra accusationes in causa asyli clerico Aurelianensi praestiti, et veram causam orti tumultus pandit.  Domino excellentissimo atque omni honore dignissimo Carolo regi, imperatori atque Augusto, victoriosissimo, maximo, optimo atque serenissimo Albinus matricularius, praesentis prosperitatis et futurae beatitudinis aeternam in Domino Deo Christo salutem. In prima harum facie litterarum mihi ex toto corde gratiarum actiones Domino Deo nostro agendas esse video, pro sospitate et salute vestra, non solum mihi, sed omnibus Christianis valde necessaria. Deinde a pietate vestrae bonitatis misericordia corpore prostrato, corde contrito, voce lacrymabili deprecanda est pro fratribus sancti Martini, in quorum me servitium vestra bonitas quamvis minus dignum delegavit. Deum invoco testem conscientiae meae, quod nunquam eos tales intellexi, quales audio illos a quibusdam denotari, qui paratiores sunt accusare quam salvare. In quantum vero videri poterit et cognosci, digne Deo faciunt officia in ecclesias Christi, sicut, verissime testor, perfectius non vidi alios in quolibet loco celebrantes, nec diligentius, consuetudine quotidiana, pro vestra incolumitate, et Christiani imperii stabilitate intercedere. Illorum siquidem conversatio et vita a viro perfecto, et iudice incorrupto, et misso fideli Vuidone audiri potest, qui eorum omnia scrutans agnovit quid egissent vel qualiter vixissent. Nec ego tardus fui eos admonere de honestate monasterialis vitae, sicut illi ipsi testes sunt, si quis eorum testimonio credendum putat; neque illorum scio culpas in accusatores suos, cur eos tanto prosequantur odio. Et mirum, quid se in alienam contra edictum legis messem mittere velint, hoc idem prohibente egregio doctore, ubi ait: Tu quis es, qui alienum servum iudicas? suo Domino stabit aut cadet, stabit quidem, potens est Dominus statuere eum (Rom. XIV, ). Habet enim Tyronica civitas pastorem in moribus electum, in praedicatione devotum, qui tritici mensuram familiae Christi optime ministrare novit. Vigilet unusquisque pastor super gregem suum, ne quis in eo gratiae Dei desit, ut cum pastor omnium adveniat, dignos eos inveniat perpetua remunerari mercede. De concursu vero et tumultu qui ortus est in ecclesia beati Martini, vel foras in atrio, in conspectu illius testor qui singulorum corda considerat, quod nec me exhortante, vel praesciente, vel etiam volente factus est; nec unquam me maiori esse angustia in alienis peccatis, quam tunc temporis me fore fateor; nec quantum intelligere potui, vel audire, fratrum consilio quidquam inde gestum est; imo nec voluntatem eorum agnoscere potui, ut fieret; nec ullus Deum timens, vel suae salutis curam habens, ut non dicam facere, sed etiam nec cogitare debere non dubium est. Nunquid non missus auctoritatis vestrae, vir venerabilis Teotbertus decem et novem dies pro hac inquisitione inter nos fuit; etiam et per vices accusatores nostri cum eo? quos volebat flagellavit, quos volebat in catenam misit, quos volebat iurare fecit, quos placuit ad vestram vocavit praesentiam. Frustra ego tanto tempore serviebam Domino meo Iesu Christo, si in tantum illius me misericordia et providentia deseruit, ut in tam impium scelus in diebus senectutis meae caderem; sed verissime absque omni dubitatione fateor, nec tantum mereri velle auri quantum tota habet Francia, ut ex meo consilio vel praeparatione tam periculosus tumultus in Ecclesia Christi esset adunatus. Ego vero pauper et peregrinus in hoc saeculo Deum timeo, perpetuae salutis animae meae quantulamcunque curam habens, quanquam minus perfecte hoc in vita claruisset mea; et maxime nunc in diebus senectutis et infirmitatis meae praecavendum mihi. Novi tam immanissimum sceleris pondus, qui iudicium vitae meae mihi appropinquasse non ignoro. Huius iudicii timore a tumultu huius saeculi vestrae beatitudinis consilio me liberavi, ut quietus Deo soli servirem, pro vobisque in remunerationem omnium bonorum quae mihi Deo propitiante egistis, quotidianis intercederem lacrymis. Caeterum huius tumultus rationem secundum veritatem, quantum intelligere valui, vestrae excellentiae pandere non erubesco, nemini parcens quo minus veritati testimonium proferam. Videtur enim mihi nullum plus peccasse in huius impietatis facto, quam custodem illius scelerati, ex cuius negligentia tanta mala postea exorta sunt. Ut cum pace eorum dicam qui has litteras legere audiant, iustius aestimo esse illum, cuius negligentia ille reus lapsus est de vinculis, eadem pati vincula, quam eumdem reum fugitivum ad Christi Dei nostri et sanctorum eius patrocinia, de ecclesia ad eadem reddi vincula; nec hoc ex mea dicam aestimatione, sed Domini roboratus sermone, qui prophetam regi Israelitico, qui dimisit regem Syriae de manibus suis, iussit dicere: Haec dicit Dominus, quia dimisisti virum dignum morte, erit anima tua pro anima eius. Deinde secundo loco incitatores esse huius tumultus intelligo, qui armati venerunt maiori numero quam opus esset, de civitate Aureliana in civitatem Tyronicam. Maxime quia fama cucurrit per aures populi, ad hoc eos venisse ut violenter rapuissent eum, qui confugerat ad patrocinia Ecclesiae Christi et beati Martini. Illud etiam commune est omnibus ubique, quod moleste ferant, suos dehonorari sanctos. Fortassis et ille miser hortatus est ad mansionem suam rusticos venientes inter pocula, ut defenderent Ecclesiam sancti Martini, ne violenter raperetur ab ea. Tertia fuit huius tumultus instigatio, dum sanctus Pater et pontifex noster nimis inopportune, populo praesente, intravit ecclesiam cum hominibus qui ad rapiendum venisse reum putabantur; sed forte hoc fecit corde simplici, nihil mali ex hoc accidere posse aestimans. Haec videns vulgus indoctum, qui semper res inconvenientes sine consilio agere solet, conclamarunt, ad fustes cucurrerunt, aliqui impigri a foris venerunt, dum signa sonare audierunt, quorum motio per indoctorum manus ministrata est, sicut exquisitum est a vestrae auctoritatis missis, imo et ab ipsis accusatoribus nostris. Nam illis praesentibus sanctum allatum est Evangelium, ligno sanctae crucis superposito; quoscunque iusserunt iurare ex fratribus, fecerunt. Fratres vero audientes signa prosiluerunt de refectorio ad sciendum pro qua sonuissent causa: qui venientes quantum potuerunt, ut audivi, sedaverunt tumultum; nisi qui inventi sunt ut aestimo infantes, qui vestrae ducti sunt praesentiae, in illo peccaverunt concursu, a quibus audiri potest quid egissent, qui et ipsi iuraverunt, nullius se hoc ipsum egisse hortatu, nisi ex impetu stultitiae suae. Nec ullus ex vassis sancti Martini ibi fuit, nisi unus Amalgarius nomine qui mecum eadem fuit hora, quem statim misi cum aliis fratribus ad sedandum tumultum, hominesque venerandi episcopi eripere de manibus populi, ne quid mali in eos gestum esset; qui sedato tumultu ducti sunt in monasterium, ubi salvi esse potuissent; qui tanto odio exarserunt in me, ut bonum quod eis iussi facere, in malum verterint dicentes, me in opprobrium illis eulogias direxisse, quod omnino falsissimum est, nescientes siquidem me Dominico imbutum esse praecepto, qui ait: Benefacite his qui oderint vos (Matth. V, ). Haec sancta pietas vestra, Domine piissime, consideret, verumque cognoscat, et propitietur famulis suis in Dei omnipotentis amore, et sancti Martini intercessoris vestri honore, qui semper honoratus fuit in regno et a regibus Francorum. Solemus Deo dicere in confessione peccatorum nostrorum: Si iniquitates observaveris, Domine, Domine, quis sustinebit ? Dicamus et tibi, quia nobilissimum eiusdem capitis te membrum esse novimus: si iniquitates observaveris, domine imperator, quis sustinebit? Maxime, quia specialis virtus bonitas, atque laus imperatorum semper fuit clementia in subiectos suos, in tantum, ut Titus nobilissimus imperator ait: Neminem ab imperatore tristem debere recedere. Laetifica animos servorum tuorum per misericordiae tuae munus altissimum; superexaltet misericordia iudicium, qui maximas perfidiae culpas in vestram peccaverunt auctoritatem laudabili pietate perdonare potuistis. Ignosce infelicitati nostrae secundum piissimam sanctissimae mentis vestrae nobilitatem, quam semper agnovi in animo sapientiae vestrae mirabiliter vigere; et sicut David Patrem Christi laudatum legimus in misericordiae magnitudine et aequitate iudiciorum; ita vestram beatitudinem semper in his meritorum titulis laudabilem atque praedicabilem, Christo donante, esse cognovimus. Omnipotens Deus Pater per unicum Filium suum, Dominum nostrum Iesum Christum, in Spiritu Paraclyto omni benedictione et sapientia cor beatitudinis vestrae illuminet, repleat, atque laetificet, nobilissimaeque proli vestrae perpetuam, in salutem populi Christiani, prosperitatem perdonare dignetur, domine desiderantissime, optime atque augustissime pater patriae! Floreat et vigeat sophia virtute triumphis    Rex David magnum Magnus in ore decus. EPISTOLA CL. AD MAURUM. Petit a Mauro libellum sibi promissum.  Benedicto sancti Benedicti puero Mauro Albinus salutem Libellum quem me rogante scribi promisisti, rogo ut tua faciat promissio firma et mea impleatur laetitia. Multis haurientibus fons non siccatur venae vivae, ita nec vestra minuitur sapientia, tametsi nostra inde hauriat indigentia. Noli spernere me rogantem, nec te promittentem abnuere; sed veritas tua fiat satietas mea. Dilige diligentem te, et da petenti, ut omnia. Quia lex mandat parenti placere. Valeas feliciter cum pueris tuis, et in populo charitatis orantes pro me fratres saluta.  EPISTOLA CLI. AD ARNONEM ARCHIEPISCOPUM. Conqueritur de intermisso responso ad plures epistolas. Dolet amicum saecularibus negotiis implicitum, et pastores animarum curis saecularibus turbari. Infirmum se corpore et animo precibus Arnonis commendat, et ad coelum suspirat.  Venerando Patri et verae charitatis alis amplectendo, colendo et desiderando Aquilae archiepiscopo, humilis matricularius Albinus in Christo salutem. Anniversario tempore plurimas vestrae sanctae dilectioni direxi litterulas, secundum charitatis affectum exaratas; sed nescio si ad vestram venerandae dignitatis pervenerunt faciem, quia necdum merui rescripta solitae familiaritatis: sive negligentia portitorum fuit, sive occupatio vestrae sanctitatis impedivit ut non scriberes.] Scio integram in pectore pietatis vestrae dilectionem non solum apud me, sed apud omnes amicos firmiter permanere, quae probabitur in adversis, laudabitur in prosperis: In cuius pennis sanitas, in cuius gressibus scala, quam somniavit Iacob patriarcha, ascensio ad eum, qui ait: In hoc cognoscent omnes quia mei discipuli estis, si dilectionem habueritis ad invicem . Ecce signum discipulatus Christi! ecce coelestis regni ianua! ecce vitae nostrae fundamentum et culmen! sed vix ibi creditur firma esse, ubi indicio quolibet non apparet, sive in solatio pauperum, sive in exhortatione ad fratres qui proximi sunt, sive in scribendo ad longinquos corpore, proximos siquidem spiritu. Doleo te, frater! doleo ex intimo cordis moerore propter negotia saecularia, quae impediunt quadam nubium concretione charitatis radios, qui ex pectoris vestri flamma multos irradiare potuissent, si non caligine terrenarum occupationum obscurarentur. Tamen vigilet in corde, et foras temporibus opportunis fulgorem exerat, ut luceat omnibus qui in domo Dei sunt; qui non sunt caeci ad videndum vel surdi ad audiendum . Quid est tui officium nominis, nisi apertum habere os ad omnes in veritatis testificatione, per eum qui ait: Aperi os tuum, et ego implebo illud. Non neglige gratiam quae data est tibi; sed ut magis et magis proficiat, intende. Multae sunt tribulationes iustorum ; quia inter multos vocatos pauci eliguntur: et quo rariores inveniuntur, eo instantius verbum Dei eis praedicare necesse est. Pene omnes quaerunt quae sua sunt, et pauci, quae Christi esse videntur. Pastores  curae turbant saeculares, qui Deo vacare debuerunt. Vagari per terras, et milites Christi saeculo militare coguntur, et gladium verbi Dei inter oris claustra, qualibet cogente necessitate, recondunt: quem, heu, proh dolor! perpauci possident, quamvis plurimi se promittant eum habere: sed in die certaminis mercenarios se ostendunt, non milites. His consideratis diligentius, dilectissime Pater, te ipsum considera, circumspice et intende, quis sis, vel quo vadas, vel quid dicas in iudicio, in praesentia illius qui te speculatorem posuit populi sui. Me vero scito saecularibus propemodum exterius negotiis liberatum, sed male interius multis fatigatum occupationibus atque inanissimis cogitationum turbis, quae me prohibent puro corde clamare: Iesu, fili David, miserere mei ! quae tuis sanctissimis orationibus, frater dilectissime, ut abigantur aliquantulum, supplici deprecor obsecratione. Adiuva laborantem, erige iacentem, porrige manum pietatis fratri pene in salo procellosae cogitationis submerso. Nec aestimer haec frustra precari, sed teste Deo dicam: quod satis indigeo de huius tentationis molestia tuae sanctitatis precibus sublevari. Corpus coarctare utcunque valeo, sed non cordis vagabundos gressus constringere, quia coelestia tantum desiderare debuissem. Terreni pulveris caligine pene oculos cordis excaecatos habeo, nisi ille gratuito pietatis suae munere illud illuminet ad quem mihi saepius cum Propheta clamandum est: Quoniam tu illuminas lucernam meam, Domine: Deus meus, illumina tenebras meas. Item: Illumina oculos meos, ne unquam obdormiam in morte.  Ex parte video, ubi est requies mea, ubi sitis meae saturitas. Ubi? nisi in eo ad quem Propheta clamavit: Sitivit anima mea ad Deum vivum: quando veniam et apparebo ante faciem Dei? Et ad seipsum conversus in alio dicens loco, quasi huius petitionis responsum invenisset: Haec requies mea in saeculum saeculi, hic habitabo, quoniam praeelegi eam. In hanc se exhortans alio versu inquit: Convertere anima mea in requiem tuam, quia Dominus benefecit tibi. Pro quo benefacto magni muneris [Mab., Pro quo benedicto munere] seipsum ad laudandum Deum excitat alibi: Lauda, anima mea, Dominum. Et quasi ipsa respondisset, subiungens: Laudabo Deum meum in vita mea, psallam Deo meo, quandiu ero . Quia semper ero, semper laudabo Deum meum dicens: Laudent eum coeli et terra, mare et omnia quae in eis sunt. Hos versus sic iunctim posui, qui nihil mihi dulcius videtur cantandum in orationis compunctione, quam hos ita compositos; deprecans, ut meae devotionis admonitione eos saepius cum magno animi gaudio decantare in consuetudine habeas, pro aeternae beatitudinis memoria; meique nominis quantulacunque recordatione in hac et in omni salutiferae petitionis prece. Divina te exaudire gratia dignetur, domine Pater desiderantissime, et nostri cordis amori dulcissime! EPISTOLA CLII. AD ARNONEM. Commendat Arnoni curam canonicorum, monachorum et tertii gradus, inter illos medii. Queritur de pravitate simoniaca, quae etiam in sedem apostolicam irrepsit. Epistolae de confessione, et libelli de catholica fide mentionem facit.  Venerando pontifici Aquilae Albinus salutem. Pridem plura scripsi, quapropter modo pauca scribere ratum duxi, hoc solum suadens, vestram sanctam auctoritatem in Deo et pro Deo loqui, et in Deo confidere, ut diligenter examinetur quid cui conveniat personae: quid canonicis, quid monachis, quid tertio gradui qui inter hos duos variatur, superiori gradu canonicis, et inferiori monachis stantes. Nec tales spernendi sunt, quia tales maxime in domo Dei inveniuntur. Et hoc praecipue intendite, ut simoniaca haeresis funditus subvertatur, quae male dominatur in multis, radicem a iudicibus saeculi sumens, ramos usque ad ecclesiasticas tendens personas: ita ut qui spinas eruere avaritiae debuerunt, spinis punguntur acerbitatis, quae magis atque magis crescentes, pene apostolicam irrepserunt sedem, ex qua palma pietatis dactilico florens fructu crescere debuit; inde rancor invidiae ebullivit. Ignosce dicenti, vel magis timenti, cur super caput suum aliquid cogitare audeat. Utinam qui hoc dicat, fallax inveniatur, ut innocens sit qui alios debet innocentes facere per sanctae praedicationis verba! Magus meus in litteris dilectionis suae, sive vestra mandante auctoritate, vel propria instigante voluntate, epistolam de Confessione vel poenitentia dictare. Sed illam direxi, quam pridem habui, filiis sancti Martini, quorum est multitudo magna, dictatam atque conscriptam; quae sola vestris quoque iuvenibus sufficere posse arbitror. Utinam venias, si fieri possit; sin autem, vel Magum tempore opportuno dirige, propter lectionem unius libelli quem noviter scripsi de catholica Fide, et domno imperatori per hunc puerum direxi. Qui libellus nullatenus vestras effugiat manus, sed omnimodis scribatur, ut habeatis; quia necessarius est valde fidem volentibus scire catholicam, in qua summa salutis nostrae consistit.] Benedictus Deus benedicat te tuosque tecum aeterna benedictione, domine Pater dilectissime! EPISTOLA CLIII. AD ARNONEM ARCHIEPISCOPUM. Significat se accepisse litteras charitatis per Adalwinum episcopum venientem ad S. Martinum. Odulfum de facienda iustitia; capellanos de laudabili conversatione, fratres monasterii S. Rhodberti de sincera charitate, etc., admoneri optat.  Sanctissimo Patri archipontificatus honore sublimato, humilis aeternae pacis et prosperitatis salutem. Veniente dulcissimo fratre Adaluuino episcopo] orationis gratia, suavissima vestrae salutationis proferens nobis verba, et optatae prosperitatis vigorem annuntians, valde, ut fateor, laetati sumus in eius adventu: et ut vestra demandavit dilectio, privata mente suscepimus eum, dulcissimaeque familiaritatis alloquio usi sumus. Est enim, ut agnovi in eo, vir valde fidelis, et in sancta devotus religione. Vestris quoque syllabis, quae attulit, perspectis, invenimus eas charitatis penna perscriptas, cuius etiam charitatis melliflua dulcedine refecti sumus semper a vobis et in vobis, quae nos duabus dilectionis alis ad coelum usque, Deo miserante, portare poterit. Et haec est optima pars, quam elegit beata Maria ad pedes sedens Salvatoris, intenta verbum salutis audire ab eo . Proinde maneamus iugiter in charitate perfecta, cuius una pars ad Deum tendit in fide et vitae honestate; altera vero proximos amplectitur in patientia et benignitate. Hoc vero quadruvium vestra, frater charissime! intentio pacifice pergat, donec videatur Deus deorum in Sion  summae beatitudinis. In his morare praeceptis, aliosque erudire studeas; ut fidem discant catholicam, eamque sobria operum conversatione ostendant, patientesque atque benefici esse contendant [in socias huius laboris animas Nec aliquid novi de palatio vestrae sinceritati demandare habuimus]. Vestrae vero devotionis sanctitas Odulfo nostro olim amico verbum vitae saepius, ut sit iustus in iudiciis, et misericors in pauperes,  quia scriptum legimus: Misericordia et veritas custodiunt principem, et exaltant ambulantes in eis. Recordetur semper, quem velit habere in periculis defensorem, eumque diligat; et opere, quantum valeat, illius impleat praecepta. Nec se inconsulte tradat periculis, quomodo quidam sui antecessores fecerunt, et ideo improba morte perierunt. Sit illi Christus in corde, et praecepta eius in ore et opere, ut vivat feliciter in hoc saeculo, et in futuro beatam obtineat gloriam. Vestros vero discipulos et capellanos meo, precor, officio saluta, admonens eos honeste vivere coram hominibus, ut vestra ex eorum conversatione laudetur dignitas. Fratres quoque sancti Rhodberti confessoris Christi hortare saepius, ut in sincera charitate et devota religione et sanctae humilitatis obedientia Deo fideliter deserviant respicientes in perpetuae beatitudinis remunerationem. Militant enim in castris Ecclesiae militiam, quatenus in coelestibus cum eo sedibus sempiterna felicitate gaudeant: meique ut memores sint, non solum eos opto admoneas, sed omnes regionis vestrae famulos famulasque Dei, quorum et quarum multiplicet Dominus Deus numerum, et nomina iubeat perscribi in coelesti bibliotheca. Divina vos gratia prosequatur omnes, et ad gloriam perpetuae beatitudinis pervenire vos faciat, Domini delectissimi! [Scripsissem ad singulas personas supra nominatas exhortationis litteras, nisi me festinatio prohiberet huius venerandi portitoris. Vestra vero bonitas fiat, obsecro, vivens epistola et Deo placabilis, ut nostro nomine singulos quosque admoneas de salute animarum suarum, orationibusque meis, quos Christus ubique conservare dignetur.] EPISTOLA CLIV. AD ARNONEM ARCHIEPISCOPUM. Consolatur afflictum propter saeculares occupationes. Litteras per Adalwinum episcopum mittit. Pro casula gratam spondet memoriam.  Domino desiderabiliter honorabili et honorabiliter desiderabili archiepiscopo, humilis [Levita Albinus] salutem. Acceptis vestrae charitatis muneribus omni auro amabilioribus, et apicibus omni favo dulcioribus, in quibus lectum erat de angustia mentis vestrae pro servitio saeculari adversus sanctitatis vestrae dignitatem, ita ut non liceat melioribus instare officiis, nec animarum gregis lucris inservire. Vestra cogitet, obsecro, beatitudo, quis unquam sanctorum hoc saeculum sine tentatione transigeret. Solus, ut ait beatus Hieronymus in quadam  epistola, Salomon semper in deliciis, et ideo forte peccavit. Exhortans nos ad patientiam beatus apostolus ait: Sufferentiam Iob audistis, et finem Domini vidistis. Et ipse Dominus in Evangelio inquit: In patientia vestra possidebitis animas vestras. Recurramus ad Christum tota intentione, assiduis precibus, qui est unicum de omni tribulatione refugium. Sicut Psalmista praecipit: Iacta in Dominum  curam tuam, et ipse te enutriet. Dicamus Deo cum Propheta: Esto mihi in Deum protectorem et in locum munitum, ut salvum me facias . Deus est, in cuius manu cor regis, et quocunque voluerit, vertet illud. Qui nunquam deserit sperantes in se, qui ait vera promissione et fortissimo solatio: Omnis enim qui petit accipit, et qui quaerit invenit, et pulsanti aperietur, et caetera quae in eodem loco profunde satis de spe accipiendae petitionis effectus disputat, et exemplis confirmat. Ab initio mundi, vel etiam nascentis Ecclesiae semper Deo servientes tribulationibus fatigati sunt. Si legeris in divinis libris saeculi eventum, etiam hoc quod dico, verum probabis; vel exterius famulos Dei apertam pati persecutionem, vel interius in pace Ecclesiae clandestinis affici incommodis. Contra haec omnia sola valet in Dei nomine patientia, ipso dicente Domino, victore mundi huius, ad discipulos suos, vel magis ad eorum successores: In mundo pressuram habebitis; sed confidite, ego vici mundum. Memores esse debemus, quid ipsa Veritas tentatoribus suis respondit: Reddite Caesari quae Caesaris sunt, et Deo quae Dei sunt. Si apostolico exemplo vivamus, et pauperem agamus vitam in terris, sicut illi fecerunt, saeculi servitium iuste abdicamus: nunc vero saeculi principes habent iustam, ut videtur, causam Ecclesiam Christi servitio suo opprimere. Dum beatus Paulus apostolus Titum dilectum filium suum de singulis ecclesiasticae dignitatis officiis instruit, ait inter caetera: Admone illos  principibus et potestatibus subditos esse, dicto obedire: ad omne opus bonum paratos esse (Tit. III, ). Et beatus Petrus consentanea, ut pote eodem spiritu, scripsit dicens: Dominis carnalibus obedite, non tantum bonis et modestis, sed etiam discolis (I Petr. II, ). Si etiam discolis, quanto magis sapientissimo principi, et religione sancta devotissimo debemus prompta voluntate obedire. Nec hoc dico, quod non magis optem te cum tuis discipulis Deo vitam in sancta religione quietam ducere atque optimam cum felicissima femina, quae sedens ad pedes Domini audire verba coelestia, elegerat partem quae nunquam auferetur. Sed vereor fortassis, si moveatur causa, nec vestram beatitudinem ad desiderata pervenire posse, nec gratiam habere imperialem. Ideo, sicut superius dixi, sola videtur salubris causa, Deo totum precibus in angusto situ [Ms., situs] nostri desiderii commendare eventum, ut sua sancta clementia et pietate provideat nobis, quomodo pacifice ad nostram pervenire valeamus voluntatem. Si tamen nobis nostra quaerenda est voluntas, eo quod ille, id est Dominus Iesus de seipso dixit: Non veni facere voluntatem meam, sed voluntatem eius qui me misit. Nam voluntas Dei omne bonum est, quae ut semper in nobis fiat, omni mentis intentione et omni operum bonorum exsecutione postulandum est. Haec interim sub festinatione propter occupationem diei festi dictavimus. Utique missus beatitudinis vestrae ad nos die sanctissima Dominicae Coenae venerat, exigens a nobis litteras, ne vacuis reverteretur manibus. Pleniorem, Deo miserante, responsionem sperare habetis: sive de consolatione laboris vestri, aut etiam angustia mentis, nec non et de inquisitionibus, quas emb olim habuit ex persona charissimorum nobis vestrae charitatis discipulorum. [Saluta, obsecro, Dei famulam sororem vestram meo officio: suade ei meis verbis religiosam in terris ducere vitam, ut beatam possidere digna inveniatur in coelis. Venerabilis Pater Adaluuinus episcopus cum magno et multiplici venit ad nos honore, vestrae dilectionis deferens syllabas, cui chartulam nostrae responsionis posuimus in manu. Quod me tarditatis vel negligentiae scribere vobis accusastis, ut fateor iuste; et hoc propter inopiam portitorum,  qui vix fideles inveniuntur. Igitur longinquitas terrarum prohibet ex his partibus ad vos quemlibet, nisi raro, transire. Tamen sciat dilectio vestra quod nemini, post domnum imperatorem, sudare plus meum ingeniolum optarem, quia nulli plus debitor sum propter semper vestrae beatitudinis probatissimam fidem et dilectionem. Unum quiddam legebatur in epistola, quam modo direxit reverentia vestra; quod noluissem, ut scriberetur, vel unquam factum esset: id est, quod vobis ultra non esset spes videre faciem meam. Hoc graviter animus meus ferebat, quia praesentem rogavi, ut me sub spe revertendi ad sanctum Martinum dimisisses. Fiat voluntas Domini. Vel si hic in hac temporali luce fieri non valeat, fiat, Deo miserante, in perpetua. Casula, quam misisti, ob vestrae charitatis memoriam, utar in missarum solemniis.] Gloria et laus Deo! apud nos omnia prospera sunt, et apud filios nostros, quos nosti, qui una mente vestram salutant beatitudinem, eamque multo valere tempore optant in Domino. Scito certissime quod tui nominis memoriam dulcissimam habemus in orationibus apud sanctum Martinum: et si quando Spiritus Domini in compunctione visitat cor, semper recurrere in mentem facit vestri nominis recordationem. Deus, qui dives est in misericordia, misereatur perpetua pietate vobis Pater, frater, fili charissime in aeternum. EPISTOLA CLV. AD ARNONEM ARCHIEPISCOPUM Commendat se tanquam infirmum senem sacrae memoriae. Duo vascula mensalia mittit; et iteratas pro casula missali gratias agit.  Dilectissimo filio Aquilae archisacerdoti Albinus in Domino salutem. Solet charitas olim germanitate fideli compacta novis saepius litteris reformari, ut firma agnoscatur in fide, quae est dulcis in consuetudine. Unde ego chartulam chartulae coniungo, ut legatur in pagina, quae est in cordis tabulis conscripta, non atramento perituro, sed spiritu sempiterno, qui gemitus excitat inenarrabiles pro sospitate vestra in meo corde. Vestra vero dilectio, ut certissime novi, nostri nominis non obliviscatur: quia crebra infirmitas cogit nos amicos admonere de sanctarum orationum suffragio, ut propitietur peccatis meis pietas divina, et renovetur vita mea in melius, sicut aquilae iuventus: Nec me iudex meus et testis meus iudicet secundum merita mea, sed secundum suam magnam misericordiam parcat confitenti sibi servulo se esse peccatorem: nec derelinquat eum in diebus senectutis suae; sed solatio sancti Spiritus foveat eum, et misereatur illi. Haec eadem verba vestra recordetur de seipsa sanctissima mens et acutissima prudentia: in qua dum tempus habeas, labora opus Dei, ut in die magno Domini nostri mercedem laboris tui sortiaris cum sanctis Dei sempiternam. Divina vos vestrosque filios vestramque familiam  gratia sempiterna protectione custodiat, praeveniat, donis augeat et meritis in aeternum. [Duo vascula direxi vestrae charitati, Pater sancte, quae deprecor ut humiliter accipias habeasque aliquantum temporis ante oculos tuos in mensa, veluti ego casulam in missarum solemniis habiturus sum.]  EPISTOLA CLVI. AD ARNONEM. Mittit per Fredegisum varia opuscula, et illi hunc suum filium commendat.  Venerando evangelistae Aquilae Albinus salutem. Direxi dilectioni vestrae, per Fredegisum filium meum, manualem libellum multa continentem de diversis rebus, id est: Breves expositiones in psalmos septem poenitentiae, in psalmum quoque CXVIII, similiter et in psalmos XV Graduum. Est quoque in eo libello Psalterium parvum, quod dicitur beati Bedae presbyteri Psalterium, quem ille collegit  per versus dulces in laude Dei, et orationibus per singulos psalmos iuxta Hebraicam veritatem. Est quoque hymnus pulcherrimus de sex dierum Opere, et de sex Aetatibus mundi: Est et in eo epistola de Confessione, quam fecimus ad infantes et pueros: Est et in eo Hymnus vetus de XV psalmis Graduum. Habet et alias orationes; et hymnum quoque nobilissimum elegiaco metro compositum de quadam regina Edildryde nomine; quem libellum posui in manus Fredegisi filii mei. Tu quaere illum ab eo; ne forte in oblivione habeat propter alias occupationes tibi eum reddere, et nullatenus permittas, nisi habeas illum ob memoriam nostri, sive in domo [Cod., domu], sive in itinere, ut audias illum quasi me tibi loquentem in cor. Plura misissem in eum, nisi festinatio eius praeveniret me, et non habebam tempus eum ordinare sicut dispositum habui. Valeto prospere, et feliciter legens illum, meique memor in orationibus semper sine fine vale. Obsecro clementissimam benignitatem vestram, o dilectissime Aquila, ut filium meum Fredegisum benigne suscipiatis et familiariter, eumque adiuvetis secundum possibilitatem vestram, habeatisque illum fratrem in Christo, qui vos conservet in aeternum. EPISTOLA CLVII. AD CANDIDUM ET NATHANAELEM. Monet ut sapienter in aula agant. Instruit eos de disceptatione cum Theodulfo episcopo Aurelianensi.  Carissimis in Christo filiis Candido et Nathanaeli Albinus salutem. Cura mea et charitas mea vobiscum, filii, omnibus vigilat horis, optans vos moribus et religiosa vita Deo placere, et domino meo David, et ut exemplo sitis boni operis aliis in palatio viventibus. Gratia est [Mab. et Cod. Vat., iuvenibus; gratia enim... ] patris filius sapiens. Sapientia vera est, quae ad vitam ducit aeternam. Nec nobis ignobilia quaedam statuit praecepta, sed valde nobilia, et omni honore dignissima; in quibus ad vitam possumus promereri perpetuam, et inter homines laudabilem habere honorem. De quibus siquidem praeceptis saepius vos admonui  in schola eruditionis vestrae. Sed nuper de nido paternae educationis educti, ad publicas evolastis auras. Intelligatur in vobis quod audistis a nobis. Vivat pater in filiis, qui modo trepidus diem exspectat mortis suae. Opto, vos habeat superstites, quos habuit in servitio Dei laboris sui commilitones. Plurima mihi essent scribenda, quae vobis necessaria sunt observanda; sed scio me de honestate vitae saepius vestram admonuisse charitatem, litterisque monita mea saepius prosequi et renovare. Quapropter dicamus quae modo nobis et vobis necessaria esse videntur. Igitur venerabilis Pater Theudulphus episcopus quibusdam confratribus [Mab., cum confratribus sancti Martini, fidelibus vestrae prosperitatis intercessoribus, de quodam reo fugitivo habet disceptationem. Qui reus, post plurima poenarum genera, subito de vinculis elapsus, ad ecclesiam confugit S. Martini praecipui confessoris Christi, confitens peccata sua, reconciliationem deposcens, Caesarem appellans, viam ad eius sanctissimam praesentiam flagitans, quem reddidimus eiusdem praefati episcopi; propter insidias sibi paratas in via, ut fertur, abeuntes eum dimiserunt ante fores ecclesiae stantem. Sed eiusdem venerandi episcopi, his transactis, hostiliter [Cod. Sal., pontificis post tempus hostiliter... ] venerunt homines quamplurimi, ut compertum est. Sed octo primates homines cum episcopo nostro die Dominico in ecclesiam. Non illi octo, qui in propheta leguntur in gladiis et lanceis pascere terram Nemroth; sed rapere reum, et sanctitatem domus Dei profanare, et sancti confessoris Christi Martini imminuere honorem. Irruentes siquidem intra cancellos altaris, quos [Mab., forte, nostros] expulerunt fratres ante faciem altaris. Si aliud dicunt, omnino falsum ferunt, quia illorum nullus caput tunc temporis inclinavit ad altare Dei. Sonuit siquidem ante civitatem venisse hostem Aurelianensem ad profananda sancti Martini suffragia, quia sciebant commanentes in villulis homines exinde venientes. Concursus fuit in civitate subito mendicorum ex omni parte, suum parati defensorem defendere. Timor et tumultus ubique increbuit, de quorum manibus fratres nostri eripuerunt praefati episcopi homines, ne quid mali paterentur, populumque foras ecclesiam expulerunt. Sed scio ante nominatum pontificem multas dicendas esse accusationes contra fratres nostros, et quae gesta sunt exaggerare, et plurima addere quae gesta non erant, sicut in eius legebatur litteris.  Quapropter, filii charissimi, praecipiendo praecipio vobis, ut prostrati veniatis ante pedes domini mei David imperatoris aequissimi et serenissimi, postulantes, episcopo veniente, locum defensandi et disputandi cum eo: si iustum sit, ut vi raperetur de ecclesia ad easdem poenas reus, de quibus aufugit? et an aequum sit, ut qui Caesarem appellat, ad Caesarem non adducatur? et utrum fas sit, ut poenitens et confitens scelera sua spolietur omnibus bonis usque corrigiam calceamenti? vel si bene custodiatur illud Dominicum verbum, quo ait: Superexaltat misericordia iudicium. In tali siquidem facto e contrario superexaltat iudicium misericordiam. Et ubi est multoties laudata misericordia ab ipso Domino nostro Iesu Christo, quae inter evangelicas legitur beatitudines: Beati misericordes, quoniam ipsi misericordiam consequentur; item praeceptum Dominicum: Estote misericordes, sicut et Pater vester misericors est? Item cautelam providam consideremus, ubi ait: Nolite condemnare, et non condemnabimini; et alia multa quae in Evangelii leguntur auctoritate de misericordia et ipsius Domini verbo, ubi ait: Non veni vocare iustos, sed peccatores. Quapropter peccatricem mulierem, quae sanctos tetigit pedes, non abhorruit, ex tactu opprobrium contulit Christo, sed insignia virtutis eius elicuit. Neque enim immunditia eius polluit mundum, sed puritas mundi purificavit immundam. Recordemur nos illius esse servos, qui ductus ad crucem, pro crucifigentibus oravit. Et quomodo venerabilis Pater dicit, reum peccatorem  ecclesia non debere recipi? Si ecclesiam peccatores non intrant, fortassis sacerdos non invenietur qui missas cantet in ea, neque qui cantanti respondeat, nisi quislibet nuper baptizatus, dicente Ioanne apostolo: Si dixerimus quia peccatum non habemus, nosmetipsos seducimus, et veritas in nobis non est . Sed eumdem reum diabolum nominari in venerabilis episcopi litteris invenimus, non hominem. Non cogitas quid Apostolus ait: Nolite iudicare ante tempus. Nunquid praescribimus potentiae  Dei, ut misereatur cui vult, qui ait: Erunt novissimi primi, et primi novissimi. Cuius sapientiae interpretationem in Iuda et latrone . Ille de apostolatu pependit in laqueo, iste de cruce in paradisum intravit (Luc. XXIII, ). Duo sunt, dicit beatus Gregorius de hac eadem sententia, quae sollicite pensare debemus, quae enim? Multi vocati, sed pauci electi sunt (Matth. XXVII, ). Primum est, ut de se quisque minime praesumat, quia etsi iam ad fidem vocatus est, utrum perenni regno dignus sit, nescit. Secundum vero, ut unusquisque proximum, quem fortasse iacere in vitiis conspicit, desperare non audeat, quia divinae misericordiae divitias ignorat. Nunquid aliquis peccator talis est, qui Christi sanguine purgari non possit; et tam profunda scelerum voragine demersus, ut misericordia Christi eum mederi non possit? Quid aliud ait qui hoc dicit, nisi ut Christus frustra mortuus sit? Frustra autem mortuus est, si aliquos non potest vivificare, qui nobis veniam quotidie donat. Nunquid  iustum est eam aliis denegare, quam nobis sedulis optamus votis dari? Ad ecclesiam confugimus, ut in ea exaudiantur preces nostrae, et aliorum preces in ea exaudire dedignemur? Nobis per sanctorum preces in ecclesia peccata dimitti confidimus, et confitenti peccata duro corde in eadem ligamus ecclesia? At Apostolus praecipit, delinquentes corripere in spiritu mansuetudinis. Et apostolus Iacobus: Si zelum amarum habetis, et contentiones sunt in cordibus vestris, nolite gloriari, et caetera, quae ad sequentibus  terribili censura leguntur de his qui zelum habent amarum. Zelus siquidem  bonus [Edit., zelum bonum] est, si spiritu mansuetudinis mitigetur. Curandum est ut rectorem subditis et matrem pietas et patrem exhibeat disciplina, atque providendum ne aut districtio rigida, aut pietas sit remissa. Nam disciplina vel misericordia multum destruitur, si una sine altera teneatur. Idcirco in arca et virga et manna fuisse legitur; ut in pectore rectoris esset virga districtionis, et manna dulcedinis, ut Psalmista: Virga tua et baculus tuus, ipsa me consolata sunt. Sit zelus, sed moderate saeviens. Sit pietas, sed non plus quam expediat parcens. Sed videamus quid de fugitivis ad ecclesiam sancti canones censeant. In canone Aurelianensi cap. , legitur: De homicidis et adulteris et furibus, si ad ecclesiam confugerint, id constituimus observandum quod ecclesiastici canones decreverunt et lex Romana constituit, ut ab ecclesiae atriis vel domo episcopi eos abstrahi omnino non liceat, nec alteri consignare; nisi ad Evangelia datis sacramentis de morte, de debilitate et omni poenarum genere sint securi. O! Aurelianensis pontifex contra Aurelianensem synodum facere audet, in qua fuerunt episcopi, ut legitur, septuaginta duo. An aequum et honestum videri poterit eiusdem civitatis pontificem suae propriae civitatis auctoritatem infringere? Item synodo Aurelianensi, cap. : Si quis necessitatis compulsus ad ecclesiae septa confugerit, et sacerdote seu praeposito ecclesiae praetermisso atque contempto, eum quisque de locis sacris vel atriis, seu vi seu dolo abstrahere, aut sollicitare fortasse praesumpserit, ut inimicus ecclesiae ab eius liminibus arceatur, quousque iuxta pontificis discretionem digna per indictam poenitentiam emendatio subsequatur; eo tamen, qui a se raptus est, prius ecclesiae restituatur. Item sanctus Silvester in titulo : De servis qui pro qualibet culpa ad ecclesiae septa confugerint, id statuimus observandum, sicut in antiquis constitutionibus tenetur scriptum. Pro concessa culpa, datis a domino sacramentis, quisquis ille fuerit, egrediatur de venia iam securus. Enimvero si immemor fidei dominus transcendisse convincitur quod iuravit, ut is qui veniam acceperat, probatur, tantummodo pro ea culpa qualecunque supplicio cruciatur, dominus ille qui immemor fuit datae fidei, sit ab omnium communione suspensus. Item synodus Agathensis: [Placuit ut homicidae a foribus ecclesiae non cito pellantur, et ab omni genere poenarum sint liberi; ita tamen, ut eis quibus rei sunt, satisfaciant]. Item synodus Agathensis: Omnis fidelis qui in sinum ecclesiae confugerit, hoc est matris, non facile repellatur, sed in ea ecclesia, quantum iudices veritatis iudicaverint, satisfactione sanetur. Sed et de Constantino imperatore legimus, dum baptizatus fuerit, ut die quarta  huiusmodi statuisset legem, ut in quocunque loco fuerit fabricata ecclesia, consecrationis hanc virtutem obtineat: ut quicunque reus in eam fugerit, iudicis periculo, qui in praesenti fuerit, defensetur. Sed et perspectis cautissimis Romanorum libris ita de fugitivis ad ecclesiae cuiuslibet suffragia invenimus scriptum, vel de eis qui Caesarem appellant, vel ad principem se duci flagitant. Theodosius et Valentinianus Aug. Antiocho praefecto praetorio data X Kal. Aprilis Constantinopolim  Antiocho et Basso consulibus, interpretatio : Ecclesia et loca Deo dicata, rei qui ibidem compulsi timore confugerint, ita tueantur, ut nullis locis sanctis ad direptionem rerum vim ac manibus afferre praesumat [Cod. Vat. et Sal., reorum vim ac mortibus ... praesumant]. Sed quidquid spatii vel in porticibus vel in atriis vel domibus, vel in areis ad ecclesiam adiacentibus pertinet, velut interiora templi praecipimus custodire, ut reos timoris necessitas non constringat circa altaria manere, et loca veneratione digna polluere. Imp. Honorius et Theodosius Aug. Ciciliano praeposito post alia datur IX Kal. Febr. [Cod. Vat., data. Cod. Sal., Non. Septembris] Ravenna, Honorio VII et Theodosio secundo Augustis consulibus, interpretatio (Lib. III Cod. Theod., De custodia reorum): Omnibus Dominicis diebus iudices sub fida custodia de carceribus reos educant, ut eis a Christianis vel a sacerdotibus substantia praebeatur, et ad balneum praedictis diebus sub custodia, religionis contemplatione, ducantur. Si quis de custodibus hoc implere neglexerit, poenam, quam lex ipsa constituit, cogatur implere. Lege Iulia de vi publica damnatur, qui aliqua potestate praeditus civem, Romanum imperatorem appellantem (Lib. II et XV Cod. Theod., de Appellat.), necaverit [necarive iusserit, torserit, verberaverit, condemnaverit] in via publica vincla duci iusserit; cuius rei  poena in humiliores capite; in honestiores insulae deportatione coerceatur. Lege Iulia decretum est, ut pro violentia [Cod. Sal., per violentiam publica] damnetur, quicunque iudex appellantem, ut ad principis praesentiam ducatur, ingenuum hominem vel civem Romanum torserit; occiderit, vel occidi iusserit, vel in vinculis puhlicis astrinxerit, vel flagellis caeciderit, aut damnare praesumpserit. Pro qua re humiliores personae capite puniuntur, honestiores in insulam relegantur. Legitur in Orosio, libro VII, de Alarico rege, qui Romam obsedit, irrupit, vastavit, quali intentione locis sanctis idem paganus rex parcere iussit, ut eadem verba ponamus  quae idem historicus vir posuit, qui post congruam rerum gestarum seriem litteris subiunxit: Adest Alaricus, trepidam Romam obsidet, turbatamque irrumpit, dato tamen praecepto prius, ut si quis in sancta loca, praecipue in sanctorum apostolorum Petri et Pauli basilicas confugisset, hos imprimis inviolatos securos esse sinerent. Et quo honore vasa sancta reportare iussisset inventa ad ecclesias, ille , qui scire desiderat, legere poterit. Si haec quae posuimus canonum et legum testimonia minores esse auctoritates [Cod. Sal., de canonibus vel lege Romana... minoris esse auctoritatis] aestimet, legat ipsius Domini de fugitivorum civitatibus praecepta, et intelligat divinitus esse statutum, ut rei et peccatores, Domino Deo demandante, loca defensationis debuissent habere ubi protegerentur a persequentium insidiis. Nec non et ipsam Romam, aliasque per mundum civitates asylum statuisse ad reorum defensationem legitur, ut per illius loci vel templi, qui apud eos sanctus habebatur, severa legum cautione  mitigaretur. An fas est apud Christianos minoris esse honoris Ecclesiam Christi, quam templum Iovis apud paganos; vel beatae Mariae genitricis Dei domum, quam impiae Iunonis asylum inferioris venerationis haberi: aut ipse beatus Martinus, verus Dei cultor in Christiano imperio minus venerari fas est, quam Scolapius falsator, in paganorum potestate habuit? Haec siquidem omnia, si domino meo David imperatori Christianissimo et omni honore Dei devotissimo legantur, vel verbis pacificis dicantur, scio, sanctissimum illius animum et pietate plenissimum, et in custodia mandatorum Dei cautissimum, qui nullis poterit muneribus de via veritatis averti qui omnia ita decernit et iudicat, sicut Domino Deo Iesu Christo placuerit, et sanctis eius, et sibi erit merces perpetua in aeterna beatitudine et filiis suis benedictio sempiterna. Ecce sanctorum censura canonum, ecce legalium scita litterarum firmissime honorem ecclesiarum Christi in patrociniis fugitivorum conservari iubent. Nunquam credimus ut Christianissimus et serenissimus imperator domnus Carolus Augustus aliter praecipiat, nisi ut sanctorum censurae canonum et legalium [edicta litterarum se habent, et ut antecessores sui statuerunt, nec sanctae Dei Ecclesiae honor, nec sui magni nominis reverentia et timor minor debet esse in regno excellentissimo et imperio potentissimo, vel in aliqua dignitate et honore minui, sed semper augeri, ad laudem et gloriam Domini nostri Iesu Christi, qui eum super omnes alios reges et imperatores sapientiae decore honoravit, et regni potentia exaltavit ].  EPISTOLA CLVIII. AD ALBINUM MAGISTRUM ET AD CONGREGATIONEM MONASTERII SANCTI MARTINI. Congregationem S. Martini reprehendit ob defensionem cuiusdam rei clerici ad ipsos confugientis, contra sententiam sui episcopi, et contra mandatum ipsius regis, etc.  In nomine Patris, et Filii, et Spiritus sancti. Carolus, et reliqua, Albino venerabili magistro et omni congregationi monasterii sancti Martini. Pridie quam ad nostram praesentiam a vobis missa venisset epistola, allatae nobis sunt litterae a Theodulfo episcopo missae, querimonias continentes de inhonoratione hominum suorum, et non tam illorum quam episcopi huius civitatis, vel contemptu iussionis imperii nostri; quam iussionem de redditione cuiusdam clerici de custodia ipsius elapsi, et in basilica sancti Martini latitantis sub nostri nominis auctoritate conscribere iussimus; cuius etiam nobis exemplaria misistis, in quibus nos nequaquam iniuste aliquid decrevisse, ut vobis visum fuit, putamus. Sed cum utrasque epistolas, vestram scilicet, et Theodulfi, nobis relegere fecissemus, asperior multo nobis et cum iracundia composita vestra, quam Theodulfi videbatur epistola, et in nullo erga illum charitatis condimento respersa; sed potius quasi reum defendens, et episcopum accusans, et sub velamine quodam celati nominis continens vel posset vel admitti ad accusationem deberet; cum hoc omnino et divina et humana lege sancitum sit, nulli criminoso alterum accusandi dari licentiam, quanquam a vobis ad hoc defensus et conservatus sit sub obtentu iussionis nominis nostri, ut qui iam accusatus, et in conspectu populi civitatis suae iudicatus est, accusandi locum habere Caesarei nominis appellatione deberet, ad exemplum beati Pauli apostoli, qui apud principes Iudaeae a gente sua accusatus, sed nondum iudicatus, Caesarem appellavit, et ab eisdem principibus ad Caesarem iudicandus missus est (Act. XXV, , ), quod nequaquam praesenti negotio convenit. Paulus enim apostolus a Iudaeis accusatus, sed non iudicatus, Caesarem appellavit, et adire permissus est. Hic vero infamis clericus, et accusatus et iudicatus, et in custodia missus, et de custodia elapsus, basilicam, quam nisi post poenitentiam ingredi non debuerat, contra legem ingressus, et adhuc, ut fertur, perverse vivere non cessans, ut dicitis, sicut Paulus apostolus Caesarem appellavit, sed nequaquam, ut Paulus, Caesarem aditurus est. Illi enim, apud quem accusatus, et a quo iudicatus atque in custodia missus est, et de  cuius custodia evasit, praecipimus, ut reddatur, et ille eum ad nostram audientiam, sive vera sive falsa dicentem, adducat, quia non decet, ut propter talem hominem nostrae primae iussionis ulla fiat immutatio. Sed et valde miramur, cur vobis solis visum sit nostrae auctoritatis sanctioni et decreto contraeundum, cum liquido pateat et ex consuetudine veteri, et ex constitutione legum decreta recta esse debere, nec cuiquam permissum illorum edicta vel statuta contemnere. Et in hoc satis mirari nequivimus, quod illius scelerati hominis precibus, quam nostrae auctoritatis iussionibus obtemperare maluistis, cum nunc clarissime liqueat, cum eodem homine amorem discordiae ex irruptione charitatis de hoc loco vetuit egredi. Ipsi quippe nostis, qui congregatio huius monasterii ac servi Dei  dicimini, qualiter iam crebro vita vestra a multis diffamata est, et non absque re. Aliquando enim monachos, aliquando canonicos, aliquando neutrum vos esse dicebatis. Et nos consulendo vobis, et ad malam famam abolendam magistrum et rectorem idoneum vobis elegimus, et de longinquis provinciis invitavimus, qui et verbis et admonitionibus rectam vitam instruere, et, quia religiosus erat, bonae conversationis exemplo potuisset informare. Sed proh dolor! aliorsum cuncta conversa sunt; et diabolus vos quasi ministros suos ad seminandam discordiam, inter quos minime decebat, invenit, scilicet inter sapientes et doctores Ecclesiae, et qui peccantes corrigere et castigare debuerunt, cogitis ad peccatum invidiae atque iracundiae prorumpere. Sed illi, Deo miserante, nequaquam assensum vestris malis suggestionibus praebituri sunt. Vos autem, qui contemptores nostrae iussionis exstitistis, sive canonici, sive monachi vocamini, ad placitum nostrum, iuxta quod praesens missus noster vobis indixerit, nobis vos assistere scitote. Et quamvis ad nos missa hic factae seditionis vos excuset epistola, venite et condigna satisfactione inustum crimen eluite.  EPISTOLA CLIX. AD ARNONEM. Commendat illi discipulum grammaticae, quem vitulum vocat.  Dilectissimo Aquilae Albinus matricularius perpetuae beatitudinis in Christo salutem. Direxi ho animal vitulum Encheridion meum, ut adiuves illum et eripias eum de manibus inimicorum suorum, et adiuva quantum valeas [quia venerabilis episcopus multum ardet super nos, id est, Theodulphus]. Misi quoque in ora pueri huius, quamvis vitulus contra naturam rationale sit animal, quod ipse in auribus sanctitatis vestrae habet mugire. enim illum ad erudiendum Deo mecum in domo mea et poterit proficere, Deo dante, in lectionis studio seu grammaticae artis disciplina in domo sancti Martini]. O Aquila! hi in curribus et hi in equis, nos autem in nomine Domini nostri magnificabimur . Valeas, vigeas semper in aeternum. EPISTOLA CLX. AD*** Amici charitati se commendat.  Dilectissimo Patri, egregio pontifici. Leve iugum portare cupiens, in cuius unitate optat vobis salutem. Omni melle dulciores nobis per fratrem nostrum litterae delatae sunt, quarum seriei dum respondere paravi, supervenit filius meus, cuius gratissima visitatio a longioris responsionis sermone paululum me suspendit. Non tamen ulla saeculi ambitio a charitatis suavitate cor meum suspendere poterit. Quinimo magis atque magis crescat de die in diem, et pleno charitatis mei modio cumulum quotidie addit. Omnipotens Deus, qui praesenti nos charitate coniunxit, perpetua nos charitate coniungere dignetur in aeternum. EPISTOLA CLXI. AD ARNONEM. Exponit quomodo substantia, essentia, subsistentia et natura de Deo dicantur.  Albinus Aquilae salutem. Miror quomodo me sub unius momenti angustia in brevi tabella vitae aeternae formam depingere poscis. Quid est catholica fides, si per dilectionem operatur, nisi vita aeterna? Aliquid inde, ne inobediens praeceptis tuis viderer, brevi sermone dictavi. Quod vero me interrogare vestram sanctitatem placuit, quid sit inter substantiam, essentiam, et subsistentiam? aut, si dici fas sit sanctam Trinitatem esse naturam? Sciendum  est quod essentia proprie de Deo dicitur, qui semper est quod est, qui Moysi ait: Ego sum qui sum; Deus enim solus vere est, quia incommutabilis est; quidquid enim mutabile est, quodam modo vere non est, quia esse poterit quod non est, vel non esse quod est. Substantia vero commune est nomen omnium rerum quae sunt: coelum, sol, luna, terra, arbores, herbae, animalia, viventia quaeque, homines etiam, substantiae dicuntur; nam, quod nulla substantia est, nihil omnino est, substantia ergo aliquid esse est: Deus igitur substantia est, et summa substantia et prima substantia, et omnium substantiarum causa, quia omnium rerum creator est. Unde contra venenum Arianae perfidiae solemus dicere, Patrem, et Filium, et Spiritum sanctum unius esse substantiae: quia Pater, et Filius, et Spiritus sanctus una est substantia, nam substantia dicitur, quia subsistit. Ideo Graeci solent dicere de Deo: una Usia, tres hypostases , id est, una substantia, tres subsistentiae : quod beato Hieronymo non placuit, melius esse dicendum arbitranti [Ms., arbitratus] Latino eloquio: una substantia, tres personae. Dicuntur enim usitato nomine divitiae substantiae, sicut de prodigo legitur in Evangelio: Dissipavit substantiam suam, id est divitias. Naturam vero Dei libera voce dicimus, quia omnis natura natura est, et maxime illa quae sola vera est natura, quia semper est quod est, quia nullatenus de ea natura, qua semper est, mutabilis est in aliam quamlibet naturam: quod saepius in libris catholicorum Patrum invenitur, Patrem, et Filium, et Spiritum sanctum unius esse naturae. Hoc vero quod vos legisse dicitis dictum in opusculis sancti Augustini, quod Deus nec necessitate, nec voluntate Filium genuisset, sed natura: bene arbitramur dictum, quod natura Pater genuisset Filium, quia eiusdem naturae est Pater, et Filius, non necessitate, nec voluntate: quod quemdam haereticum impie interrogare legimus Christianum, utrum Deus Filium, volens, an nolens genuisset? ut, si diceret nolens: necessitas in Deum caderet; si vero volens diceret, statim responderet, voluntatis esse Filium, non naturae. At Christianus vigilantissime vicissim quaesivit ab eo utrum Deus Pater volens an nolens sit Deus? ut, si responderet nolens, sequeretur miseria necessitatis, quam de Deo credere magna insania est; si autem diceret volens, responderetur ei, ergo et ipse voluntate sua Deus est, non natura. Quid ergo restabat, nisi ut obmutesceret, et sua interrogatione obligatum insolubili vinculo se videret? Igitur Deus natura est Deus, et Filius natura est Filius, et Spiritus sanctus natura est Spiritus sanctus, et est una natura horum trium, sicut una est essentia, et una omnipotentia, et una divinitas. Caeterum pro diversis eventibus multae sunt tribulationes fidelium, et unaquaeque persona tentationibus subiacet in hoc mundo, quia exsilium est, ubi vivimus, non patria; admonent enim nos hae molestiae tentationum patriam quaerere, et quietam vitam, quae nullatenus hic inveniri poterit, nisi in spe aeternae quietis viventi. Explicit.  EPISTOLA CLXII. AD DOMNUM REGEM. Exponit quae sit differentia inter aeternum et sempiternum, perpetuum et immortale, saeculum, aevum et tempus.  Domino David, rectori optimo, victori maximo, Flaccus Albinus optat salutem. De quorumdam nominum proprietate, revertens a nobis Candidus noster, quaestiones nobis proposuit: de quibus ut ex tempore diligentius perscrutaretur, interim tacere disposui. Sed ille vestrae voluntatis nimius exactor et importunus inquisitor, moras me facere non sinebat. Quapropter paucas eorumdem nominum rationes repentino et inculto notavi sermone; vestrum de his quae dicta sunt, sicut et de meis omnibus dictis vel scriptis, spectans iudicium. Nam obediens devotio laudanda est, si auctoritate iubentis probatur. Haec ergo est interrogatio, quae nobis ab eodem oblata est, scilicet: quid sit discriminis inter aeternum et sempiternum, perpetuum et immortale, saeculum, aevum et tempus? Primum enim sciendum est quod idem significare videtur aeternum et sempiternum; et simplex esse nomen aeternum; sempiternum vero compositum ex adverbio semper, et nomine aeternum. Ideo omne aeternum potest dici et sempiternum; e converso ordine omne sempiternum etiam aeternum. Perpetuum vero videtur esse ex eo quod est perpes, et significare quod nullo dirimitur intervallo, sed semper eodem modo perstat quo est. Inter aeternum autem et immortale hoc distare videtur, quod omne aeternum immortale, non tamen omne immortale aeternum recte dicitur. Inter aevum et saeculum ita discerni potest, quod aevum quiddam aeternum potest intelligi, saeculum vero temporale aliquid. Sed modo videamus horum distantiam nominum. Immortalis enim illa dicitur natura quae mori non potest, non tamen semper immutabilis, id est, quae mutari non possit: sicut anima humana, quae immortalis creata est, sed immutabilis procul dubio non est, quia de peiore in melius, vel de meliori in peius, et de peiore in peius vel de meliore in melius mutari potest, sicut dictum est: Ibunt sancti de virtute in virtutem. Solus Deus vere immortalis et immutabilis, quia solus vere et proprie aeternus, et quod semper est, de quo Apostolus: Qui solus habet immortalitatem.. Immortalem posuit pro immutabili; quia quod mutabile est, quodammodo moritur eo quod est, dum aliud aliquid incipit esse quod non erat. Sed abusive saepe aeternum legitur dictum, quod tempori vel mutabilitati obnoxium est, nec semper eiusdem modi est, et ideo aeternum non recte dicitur. Quod enim mutatur, non manet: Idque, ut supra diximus, inter immortale et aeternum est discriminis,  omne aeternum, immortale est; et non omne immortale, satis subtiliter, etiam aeternum dicitur: quia etsi aliquid semper vivat, tamen mutabilitatem patitur, non proprie aeternum appellatur; quia non semper huiusmodi est, quamvis immortale, quia semper vivit, recte dici possit. Vocatur tamen aeternum, interdum etiam, quod immortale est: aeternum enim cum proprie dicitur, neque quidquam praeteritum habet, nec futurum; sed quidquid est, semper est, quod solus est Deus; et ideo solus Deus aeternus est secundum proprietatem aeternitatis. Quod vero de aeterno diximus, hoc idem licet intelligi de sempiterno. Sed quid est quod Apostolus dicit: Ante tempora aeterna? Si enim tempora, quomodo aeterna; cum tempora non sunt, nisi in creaturis? nisi forte ante omnia tempora intelligi voluit. Aeterna autem maluit dicere quam omnia, fortasse ideo quia tempus non coepit ex tempore; aeterna enim tempora aevum significant. Inter aevum autem et tempus hoc distat quod illud stabile est, tempus autem mutabile. Saeculum vero dicitur post creatas rerum species, et in diversas temporum mutabilitates distinctae; videturque saeculum et tempora simul coepisse. Sed multis locis, saeculum etiam in sancta Scriptura legitur pro sempiterno, ut dicitur:  Quoniam in saeculum misericordia eius. (Psal. CV, I, et CXVII,  seq.) In saeculum, scilicet in perpetuum dicit, quoniam misericordia ipsius aeterna et indeficiens est. Saeculum est etiam mundi ordo decurrens, qui ad futura tendens praeterita deserit, et ideo saecula dicta esse putatur, quia in se iugiter resolvuntur tempora. Sed differentia est, dum dicitur, a saeculo;; et dum dicitur, in saeculum saeculi. Adam namque a saeculo fuit; id est in principio saeculi. Caeteri vero patres, Noe, Abraham in saeculo, sed non a saeculo fuerunt: sicut omnes humani generis series in saeculo fuerunt, vel sunt, vel futurae sunt. In saeculum vero saeculi, futurum est saeculum, quod post hoc erit saeculum, quod et in saecula saeculorum (Tob. IX, ) dicitur. Nam quibusdam in locis in saeculum saeculi aeternitatem Domini absolute significat, quoniam ille et etiam ante saeculum, et in saeculo, et post illud saeculum misericors esse monstratur. Et ideo dicitur de eo: Misericordia autem Domini a saeculo et usque in saeculum super timentes eum. Item: In saeculum saeculi (Psal. IX, , et X, , etc.) propter duo Testamenta saepe legitur positum, quia hoc Novum Testamentum prioris saeculi saeculum est, sicut et futurum istius praesentis erit. Invenitur quoque saeculum pro cuiuslibet temporis fine poni. Nam in Lege Domini dicitur: Sit tibi servus in saeculum, id est, usque in iubilaeum annum. Sed sciendum est quod aeternum tribus modis in sancta Scriptura legi solet. Primo, quod vere et proprie aeternum dicitur, omni carens, sicut solus Deus est. Alter vero modus est, cum ea res aeterna dicitur, quae ipsa quidem per se aeterna non est, sed quod significat, aeternum est; veluti hoc quod Abrahae dicitur: Dabo tibi et semini tuo terram hanc in possessionem aeternam. Cum nec ipsa terra, nec eius habitatores aeterni esse potuissent, sed terra viventium, quae per hanc terram significatur, aeterna est; et habitatores illius aeterni, de quibus dicitur: Beati mites, quoniam ipsi possidebunt terram. Tertius modus est, quando ea res aeterna appellatur, cui finis non constituitur, aut ita fit ut deinceps non sit facienda, quantum ad curam vel ad potestatem facientis, aut dicentis pertinet, eo genere locutionis, quo quidam Poeta dicit: Serviet aeternum, qui parvo nesciet uti Non enim potest aeternum servire, cuius ipsa vita aeterna esse non potest. Sed mira quaedam differentia est inter essentiam omnipotentis Dei, et volventia humanae vitae tempora. Legimus enim tria tempora esse, id est, praeteritum, praesens, et futurum; sed ita ut pene nihil nobis praesens sit, sed omnia praeterita et futura. [Verbum enim dum dico, priorem dum dixi] syllabam [Al., Verbi enim cum dixi priorem syllabam, etc.], posterior futura fuit: et dum posteriorem dico, praeteriit prior. Deo vero nihil praeteritum et futurum, sed omnia praesentia sunt, qui servo suo Moysi ait: Ego sum qui sum. Et: Dices filiis Israel: qui est, misit me ad vos . Sed si subtilius quaerere incipias, etiam ipsae duae syllabae, dum dixi: Deus aeternus, aeternae non sunt, sed illud quod istae syllabae significant, omnimodis aeternum est. Verba enim quibus loquimur, nihil aliud sunt nisi signa rerum earum quas mente concipimus, quibus ad cognitionem aliorum venire volumus: quae verba nunquam recte proferuntur, nisi veritatem significent. Veritas enim omni homini naturalis est in tantum, ut nullus unquam pro veritate falsum audire velit, eo modo ut ipse verum putet quod falsum est, nisi ipse nimium varius sit et ab omni veritate aversus. Sed quia ad finem chartulae properat series, videtur ratum aliquid de ipso fine dicere. Est enim locus ubi finis quod sine fine est significat, ut in Evangelio: Cum dilexisset eos, qui erant in mundo, in finem dilexit eos, id est, in aeternum dilexit eos. Est etiam ubi perfectionem significat, ut: finis enim legis est Christus, id est, perfectio legis. Est quoque, ubi ipsum significat Christum, ut in quibusdam psalmorum titulis: in finem David , id est, in Christum. Aliquando etiam finis significat finem cuiuslibet rei vel temporis; ut in Daniele: in fine autem dierum illorum . Nec mihi multitudo verborum et chartulae longitudo obiicienda est, quia longitudo temporis, vel magis illud quod tempus non habet, plurima poscit verba, quibus demonstretur quod vix demonstrari  possit. Sed calamus in fonte charitatis tinctus, dulce habet cum eo loqui, cui omnia bona dulcia sunt; cui Deus aeternam concedere dignetur dulcedinem. [Det tibi perpetuam clemens in saecla salutem    Et decus imperii, David amate, Deus.] EPISTOLA CLXIII. AD CAROLUM. Exponit textum S. Lucae cap. XXII, . etc., de duobus gladiis. Conqueritur de quibusdam episcopis, qui presbyteris et diaconis munus praedicationis inhibere volunt; et de profanatione altarium.  Domino desiderabiliter venerabili et venerabiliter desiderabili David regi, in fide et charitate Flaccus salutem. Litteris vestrae nobilissimae pietatis acceptis, in quibus vestram nobis valde amabilem sanitatem, et cuncto Christianitatis imperio pernecessariam prosperitatem cognoscens, totum cordis mei affectum in gratiarum actiones Christo clementissimo regi effudi: illius sedula oratione deprecans pietatem, cum omnibus nostrae devotionis cooperatoribus, quatenus vestram pacificam et amabilem potentiam, ad exaltationem sanctae suae Ecclesiae et sacratissimi gubernacula imperii longaeva prosperitate custodire, regere et dilatare dignetur. In quibus laudabilibus quoque vestrae sapientiae apicibus meam, ut soliti estis, segnitiem per interrogationes prudentissimas sagaciter [Cod. Sal., prudentissima sagacitate] excitare velle inveni. Imo per inquisitiones agnovi; quia sapienter interrogare, docere est, veluti in vestrae auctoritatis pagina scriptum reperimus; ubi post congruam sententiam veridico sermone exaratum perspeximus: Cognoscat igitur industria tua, charissime in Christo praeceptor, propositam nobis a quodam non clerico, sed laico de Evangelio quaestionem, cui tunc tamen a nobis usque praesens est dilata responsio: Non quia iuxta quod interrogavit, respondere non valuissemus, et reliqua. Vere et valde gratum habeo laicos quandoque ad evangelicas effloruisse inquisitiones, dum quemdam audivi virum prudentem aliquando dicere: clericorum esse Evangelium ], non laicorum. Quid ad haec? Omnia tempus habent , et saepe posterior affert hora quod prior non poterat. Tamen iste laicus, quisquis fuit, sapiens est corde, etsi manibus miles, quales vestram sapientissimam auctoritatem plurimos habere [decet ]. Sed ad responsionem interrogationis vertamus stylum, ad satisfaciendum inquisitoris animo, si tamen nostra parvitas tam praeclaro ingenio satisfacere valet. Nodus vero propositae quaestionis, veluti in vestrae excellentiae litteris inveni, huiusmodi constrictus fuit, ut eadem ponamus verba quae in illis legebam: Est enim locus Evangelii secundum Lucam (Cap. XXII, , , ), ubi Dominus Christus ad passionem venturus, tunicam ac peram vendere, gladiumque emere discipulos iussit. Cui cum responsum esset binos ibi esse gladios, dixit, satis esse. Quorum uno Petrum in abscissione auricolae Malchi usum fuisse putamus: Cui et tunc a Domino dictum est: Converte gladium tuum in vaginam. Omnes enim qui acceperint gladium, gladio peribunt. Quomodo sibi convenit, ut qui tunc vendere tunicam, emere gladium iusserat, is statim accipientes gladium gladio diceret esse perituros? Si gladius est verbum Dei, et Dominus  quando gladium emere praecepit, verbum Dei significavit; quomodo congruit, ut omnis qui accipiat verbum Dei, verbo Dei pereat? Sed facilis est solutio, si singulorum consideratur evangelistarum huic loco circumstantia, et diversae intelliguntur gladii significationes. Non enim aequaliter ubique gladius significat. [Itaque, sicut Leo aliter significat,] ubi dicitur: Ecce vicit leo de tribu Iuda ; aliter ubi dicitur: Circuit quasi leo, quaerens quem devoret. Ille leo Christus est; iste, diabolus: etsi eisdem scribatur litteris leo, non tamen eisdem congruit significationibus. Nam et abyssus in Scripturis sanctis multifarias habet allegorias, ut studiosis lectoribus facile est invenire. Abyssus, immensitas aquarum; abyssus, profunditas Scripturarum; [abyssus, ineffabilia iudicia Dei (Psal. XXXV, , et Rom. XI, )]; abyssus, sapientia; abyssus, corda hominum significat; et multa talia in Scripturis sanctis inveniuntur, quae secundum qualitates locorum varias habent intelligentias. Sermo Domini oculosus est, et undique perforari potest, et alta profunditas mysteriorum Dei. Quis omnia secreta illorum investigare potest? Igitur et gladius multifarie significare videtur. Nam et venenatas Iudaeorum maledictiones in Christum, ubi dicit: Qui exacuerunt ut gladium linguas suas (Psal. LXIII, ). Etiam et mortem significat, ubi dicit: Qui liberasti David servum tuum de gladio maligno (Psal. CXLIII, ). Scilicet et tribulationem passionis Christi significat, ubi dicit: Et tuam ipsius animam pertransibit gladius; id est, tribulatio passionis illius tuam torquebit animam. Divisionem quoque significat, ubi dicit: Non veni mittere pacem, sed gladium; id est, separare bonos a malis. Sed vindicta gladii nomine intelligitur, ubi legitur: Non enim frustra gladium portat; vindex est enim in eos qui operantur malum. Iudicium quoque Dei gladii nomine legitur designatum: Inebriatus est in coelo gladius meus (Isai. XXXIV, ). Item quia, Exacuam ut fulgur gladium meum, et aget iudicium manus mea. Et iuxta Apostolum, verbum Dei intelligitur gladius. Sed forsitan ille laicus, qui in uno solebat pugnare gladio, unam eum putabat habere interpretationem, non considerans illum ipsum, quem manu tenet, ancipitem esse: in quo et inimico vitam auferre nititur, et suam defendere gaudet. Ideo secundum aliam significationem in Matthaeo Dominus dixit: Omnes qui acceperint gladium, gladio peribunt (Matth. XXVI, ). Iuxta aliam vero in Luca: Sed nunc qui habet sacculum, tollat similiter et peram. Et qui non habet, vendat tunicam suam et emat gladium (Luc. XXII, ). Iste vero gladius videtur ei placuisse, ille itaque displicuisse. Ideo illum converti in vaginam, istum emi praecepit. Idcirco diligentius considerandum est quid uterque significet: et sacri sanctorum Patrum proferendi sunt sensus, ne quid nostra [parvitas ] praesumptuose dicere videatur. Ille vero gladius secundum Matthaeum vindictam iniuriarum nostrarum intelligitur designare, quam qui exsequitur, in suis periturus erit sceleribus, ipsa dicente Veritate: si non remiseritis hominibus peccata sua, nec Pater vester coelestis dimittet vobis delicta vestra. Quapropter et hunc converti in vaginam cordis praecipit, ut ibi, iuxta evangelicam duorum servorum parabolam, unusquisque remittat fratri suo de corde suo. Et haec est nostrorum indulgentia delictorum, ut in nos peccantibus dimittamus, ipsa attestante Veritate: Dimittite et dimittetur vobis. Sed videamus quid ille secundum Lucae Evangelium gladius significare possit, de quo totius inquisitionis oriebatur series. Ille est nimirum verbum Dei, quem venditis omnibus saecularis vitae impedimentis nobis emere necesse est, et viriliter in eo pugnare contra omnes antiqui serpentis insidias. Quem gladium Salvator noster cum triumpho gloriae ad paternam rediens sedem, discipulis suis dedit dicens: Ite, docete omnes gentes. Non igitur ad huius gladii ictum, sicut extraordinariae huius inquisitor quaestionis arbitrabatur, Dominus respondit: Converte gladium in vaginam suam, sed ad illius qui in Matthaeo legitur. Ad istius [itaque ] dixit: Sinite usque huc  . Quatenus uterque suam propriam habere potuisset significationem. Nam aliquoties in uno facto aliorum  salus et aliorum perditio . Ut in tota Christi passione Iudaeorum est perditio, nostra autem salus: ita et factum apostolicae audaciae iuxta allegoriae subtilitatem dupliciter ex ipsius Domini verbis intelligi potest. Quaeratque ille, quisquis est, cur in alio evangelista Dominus praeciperet virgam portandam, in alio praeciperet non portandam: et tunc intelligat, gladii diversas esse significationes. Sed considerandum est, secundum vestrae sapientiae venerabile praeceptum, quid significet huius ] gladii, quid sacculum, quid pera, quid tunica, cur postremo in duobus gladiis satis esse dicatur? De conversione itaque gladii in vaginam suam et de periculo accipientis, loco suo diximus. Emptio siquidem huius gladii est saeculi renuntiatio, de qua ipse Dominus dixit: Qui non renuntiaverit omnibus quae possidet, non potest meus esse discipulus. Hoc est: avaritiae sectator non potest veritatis esse praedicator, quia quod ore praedicat, opere destruit. Igitur in sacculo occulta divitiarum substantia: in pera, publica designari potest. In tunica carnalis delectatio demonstratur. Quae omnia funditus vendenda, id est abiicienda sunt, ut dignus gladio verbi Dei sectator Christi efficiatur miles. Quod autem discipuli id dixerunt: Ecce duo gladii hic sunt, et Dominus respondit: satis est; duo gladii sunt corpus et anima, in quibus unusquisque secundum sibi a Deo datam gratiam in Domini Dei voluntate praeliari debet. Et satis erit voluntati Dei, si corpore et animo illius implebuntur praecepta. Sed et haec proposita quaestio alteram advocat, quia abyssus abyssum invocat. Et dum ] validae complexionis solutum aestimavi, ecce [alterum ex latere occultae constrictionis (Edit., in alteram ex latere occultam constructionis)] offendi, quem non laico prioris inquisitionis auctori, sed vestrae venerandae dignitati exsolvam. Si gladius iste, ut diximus, verbum Dei est, cur auriculam abscidit adversantis, dum verbum Dei ex auditu ad secreta cordis cubilia pervenire solet; ut ibi fidei fructum centesimo, sexagesimo, vel tricesimo ferat effectu? Quid ista, obsecro, significat abscissio, nisi ut [infidelitatis ] auricula abscindatur, ut divinae tactu gratiae nova sanetur, et veteris hominis exspoliatio in novae reformationis transeat gloriam? Unde et iste servus Malchus dicebatur. Malchus in Latinam linguam vertitur rex vel regnaturus. Quomodo rex et servus, nisi quia in vetere homine servi fuimus peccati; in novo itaque Domini Dei [sanati (Edit., sancti)] gratia, reges et regnaturi erimus cum Christo? Quid est quod ipse Dominus persecutorem suum sanavit, nisi quod omnis praedicator in Ecclesia Christi nec suos verbo pietatis sanare inimicos desistat? Unde et ipse Dominus tempore passionis suae, opera etiam in suos persecutores non deseruit sanitatis. Ac ideo forsitan permissus est Malchus vulnerari, ut Petri ostenderetur constantia et Domini claresceret pietas, et nobis ad omnes boni operis daretur exemplum, quatenus salutis aeternae [medicamenta ] etiam inimicis praestaremus nostris. Cur duo gladii in Dominica [tantummodo (Edit., postmodum)] passione inventi sunt, et in uno apostolica pugnavit fiducia; alium vaginae exemptum non legimus? diximus duos gladios corpus et animam significare: quae ambo per unam fidem operari debent, ut fides, quae in anima latet, foras per corpus ostendatur in opere. Ex abundantia cordis os loquitur . Unde et discipuli dona sancti Spiritus in igneis linguis accipientes loqui dicuntur magnalia Dei. Quia ubi charitas per donum sancti Spiritus intus ardescit in animo, mox foras in verbo clarescit praedicationis. Possunt quoque non inconvenienter duo gladii, fides et opus intelligi: illa in corde latens, istud in facto in palam procedens. Et diligentius consideranti par priori significationi haec quoque invenitur, quia fides animae est, opus vero corporis. Unde et unusquisque ad cordis sui penetralia dirigat intentionem, et videat in eo, quantum diligat Deum, et eamdem Dei dilectionem proferat in opus. Et maxime praedicatores Ecclesiae Christi charitatem Redemptoris nostri per verba sedulae praedicationis populis ostendant.  Sint lucernae ardentes in domo Domini: sint civitates firmae in montibus virtutum consitae, et contra omnes insidias hostilis exercitus munitissimae. Sint pastores providi, gregem Christi per pascua vitae aeternae ducentes, quatenus cum multiplici animarum fructu gaudia Domini Dei sui mereantur ingredi. ] excellentissima dignitas et sanctissima in Christi charitate voluntas semper admoneat, imo suavissimis exhortationibus ad praedicationis impellat officia, quatenus in die magno Domini nostri Iesu Christi tu quoque amabilem merearis audire sententiam: Euge, serve bone et fidelis, quia super pauca fuisti fidelis, supra multa te constituam, intra in gaudium Domini tui . Nec enim hoc solis sacerdotibus vel clericis audiendum ibi arbitreris, sed etiam bonis laicis et bene in opere Dei laborantibus dicendum esse credas, et maxime his qui in sublimioribus positi sunt saeculi dignitatibus, quorum conversatio bona et vitae sanctitas et admonitoria aeternae salutis verba, suis subiectis praedicatio poterit esse. Nam unusquisque de pecunia domini sui, quam accepit, rationem redditurus erit in die iudicii. Et qui plus laborat, plus mercedis accipiet. Quapropter dilectissime et honorande Ecclesiarum defensor et rector, tuae sanctissimae sapientiae venerabile studium alios admonendo exhortetur, alios castigando corrigat, alios vitae disciplinis erudiat, ut omnibus omnia factus, ex omnibus mercedem habere merearis perpetuam. Ut cum magna et laudabili populorum multitudine gloriosus in conspectu Domini Dei tui appareas. Audio etiam per Ecclesias Christi quamdam consuetudinem non satis laudabilem, quam vestra prudentissima auctoritas facile emendare potest, si tamen vera est opinio, et non magis falsa excusatio, ut quod facere non volunt presbyteri, suis iniiciant episcopis. Nam dicunt ab episcopis interdictum esse presbyteris et diaconibus praedicare in ecclesiis, dum in Apocalypsi [legitur: Spiritus et sponsa (Edit., legatur episcopis et sponsae, etc.)] dicunt: veni. Et qui audiat, dicat, veni. Qui sitit, veniat, qui vult, accipiat aquam vitae. Nec non et Apostolus: Quod si alii revelatum fuerit sedenti, prior taceat. Potestis enim per singulos prophetare (I Cor. XIV, , ), id est docere. Item ad Timotheum: Qui bene praesunt presbyteri, duplici honore digni habeantur: maxime qui laborant in verbo et doctrina Dei . Dicant enim in quibus canonibus interdictum sit presbyteris praedicare? Quin magis legant et intelligant, ab initio nascentis Ecclesiae, quanti et quam mirabiles ex diverso clericorum ordine per totam mundi latitudinem fuere praedicatores, etiam et apostolica in diversas partes transmissi auctoritate: et desinant speciale habere, quod ad maius animarum lucrum plurimorum poterit esse. Nam et ipse Dominus noster Iesus Christus apostolis suis ad praedicationis officia secundi ordinis viros subiunxit, ut in Luca apertissime legitur: Post haec autem designavit Dominus et alios septuaginta duos, et misit illos binos ante faciem suam. Et paulo post: Qui vos audit, me audit; et qui vos spernit, me spernit; et qui me spernit, spernit eum qui me misit. Et caetera quae ibi de dispensatione verbi Dei leguntur. Quare in Ecclesiis ubique ab omni ordine clericorum homiliae leguntur? Quid est homilia, nisi praedicatio? Mirum est quod legere licet, et interpretari non licet, ab omnibus intelligatur? Quid est aliud, nisi ut audientes sine fructu fiant, et impleatur Virgilianum illud: Dat sine mente sonos..... Et non evangelicum: Quod in aure audistis, praedicate super tecta? Dicit enim beatus Hieronymus in epistola ad Nepotianum presbyterum, ubi eum de praedicationis officio instituit: Pessimae consuetudinis est, in quibusdam Ecclesiis tacere presbyteros, et praesentibus episcopis non loqui: quasi aut invideant aut non dignentur audire. Et si alii, inquit Paulus apostolus, fuerit revelatum sedenti, prior taceat. Potestis enim per singulos prophetare, ut omnes discant, et omnes consolentur. Et: Spiritus prophetarum prophetis subiectus est; non enim dissensionis est Deus, sed pacis. Gloria patris est filius sapiens. Gaudeat episcopus iudicio suo, cum tales elegerit sacerdotes.  [Docente te in ecclesia (Edit., Docentes in ecclesia)] non clamor populi sed gemitus suscitetur. Lacrymae auditorum laudes tuae sint. Haec tantus et admirabilis doctor huic tam malae consuetudini opposuit. Plurima exinde dici possunt, sed sapienti pauca sufficiunt. Nec nostrae rusticitatis est, vestrae laudabilis sapientiae aures plurimis aggravare verbis; sed tantum supplici deprecari devotione, ut talia paterna provisione iubeatis, si vera sint, emendare. Quatenus sublime regalis potentiae regimen omnibus ubique proficiat ad salutem, et tibi cum Christo Domino Deo nostro et sanctis eius praemia perpetui honoris augeantur. Vidimus quoque aliquibus in locis  altaria Dei absque tecto, avium stercoribus vel canum mictu foedata. Quod facile vestra veneranda in Deo voluntas per episcopos emendare valet: ut cum honore condigno maneat mensa Domini in loco suo, vel portetur in ecclesiam maiorem, secundum sanctam sacerdotum Dei providentiam; et honorifice tractetur seu altare Christi, seu consecratio corporis et sanguinis illius, et praecipuum salutis nostrae sacramentum omni veneratione consecretur, habeatur, et custodiatur. EPISTOLA CLXIV. AD CAROLUM IMPERATOREM. Respondet ad interrogata de hymno post coenam dicto apud Matthaeum et Marcum.  Regi regum Deo Christo donante Carolo regi, imperatori Augusto, optimo, maximo, perpetuo; humilis matricularius Albinus sempiternam coelestis gloriae salutem. Mirabilis sapientiae vestrae litterarum serio perfecta, invenimus eas eloquentiae nitore splendidas, et profunditate sensuum subtilissimas, et inquisitionis gratia iucundissimas. Unde patenter agnosci poterit, non tantum imperatoriam vestrae prudentiae potestatem a Deo ad solum mundi regimen, sed maxime ad Ecclesiae praesidium et sapientiae decorem collatam, et iuvenum mentes quadam inertiae rubigine obductas ad acumen ingenii per vestram sanctissimam solertiam elimandas. Si quidem praeter imperiales et publicas curas, evangelicas quaestiones academicis vestris a nobis enucleandas inquiritis. Quanquam vestrae prudentiae, ut id epistola dignitatis vestrae dicitur, easdem quaestiones notissimas esse sciamus; tamen ne senilis taceat segnities, quibusdam interrogationum stimulis somnigeram illius socordiam excitare voluistis. Unde etiam nunc magis docere vestris insitionibus intelligo, quam vestrae aliquid affluentissimae sapientiae ex mea addi posse responsione. Nam sapienter interrogare, docere est. Igitur prudenter quaerere via est inveniendi; veluti fertur, Pythagoram ordinatis interrogationibus puerum quemdam de geometrica magis docuisse, quam discere quid ab eo vellet. Sicut et Dominum in Evangelio quibusdam parabolis egisse legimus.  Sed ut ad inquisita respondeam, prout meae inspiraverit menti gratia illius, de cuius sermone huius inquisitionis orta est interrogatio: quamvis vestrae claritati vix mea aliquid dignum parvitas conferre valeat, quia non talis mihi inest formae vel cogitationum fiducia, sicut legitur de Zenocrate architecto, qui populea fronde coronatus, et pelle leonis vestitus inter turbas populi incessit contra tribunal Alexandri Magni, et quaesitum est ab eo quis vel unde esset? At ille, Zenocrates, inquit, ego architectus Macedo, qui ad te cogitationes et formas tuae claritati condignas affero. Sed talem mihi inesse voluntatem de vestrae excellentiae Platonicis video, qualis in Aristippo philosopho scribitur, qui naufragio perditis omnibus vix vivus evasit ad littus, dixisse suis legitur: Ite Athenis, et dicite discipulis nostris eas congregare divitias quae naufragio perire non possunt; sapientiam volens intelligere. Nec etiam haec veteris monimenta historiae proferrem, nisi vestrae auctoritatis apices ad philosophorum me nomina provocarent. His praelibatis, ad interrogationem litterarum veniamus vestrarum, in quibus post congruam epistolae praefationem scriptum invenimus, ut eisdem utamur verbis: Hymnum post coenam mysticam vel discipulos vel potius ipsum Dominum dixisse, ex ipsius sacrae historiae lectione auctoritate collegimus; ac propter hoc sumus non mediocri stupore perculsi, cur tantae dulcedinis hymnus vel ab ipso Domino, vel, si a discipulis, in praesentia tamen Domini, dictus, ab evangelistis omnibus sit praetermissus? Haec est totius summa interrogationis; cur tacitus sit ab omnibus tantae dulcedinis hymnus evangelistis; dum certissime ex verbis sacrae historiae constat, hymnum post coenam mysticam dictum esse a discipulis, vel potius ab ipso Domino? Cuius itaque omnis interpretatio primo dicenda est. Igitur Graecum nomen est hymnus, et Latine interpretari potest, laus carminis. Sive, ut beatus Isidorus ait: Hymnus est canticum laudantium, quod ex Graeco in Latinum laus interpretatur, pro eo quod sit carmen laetitiae et laudis. Proprie autem hymni sunt continentes laudem Dei. Unde et liber Psalmorum a plerisque doctoribus Liber hymnorum appellatur. Quod vero Evangelistae dixerunt: Et hymno dicto exierunt , a plerisque simpliciter traditur ita: Laude Deo dicta exierunt. Quidam itaque putant, XXI psalmi versum eos cantasse: Manducaverunt et adoraverunt omnes pingues terrae; et hoc ex commentario sancti Hieronymi suspicantur, qui ait: Et hymno dicto, hoc est, quod in psalmo legimus. Manducaverunt et adoraverunt omnes pingues terrae. Sunt etiam qui in priore versu hanc laudem aptare volunt, ubi dicitur: Edent pauperes et saturabuntur, et laudabunt Dominum, qui requirunt eum. Sed fieri potest, Iudaeos habere in consuetudine aliquando hymnidicam post coenam decantare laudem, sicut solebant transeuntes viam in agro laborantes hoc versu benedicere: Benedictio Domini super vos, benediximus vobis in nomine Domini. Sed his atque huiusmodi opinionibus quorumdam, quamvis spernendae non sint, ut videtur, omissis, liquidam veritatis pandamus interpretationem. Consuetudo itaque est evangelistarum quaedam plenius dicere quae alii omnino tacuerunt. Quod maxime beatum fecisse Ioannem evangelistam comprobant. Cuius rei idoneus lector in eis sufficienter exempla reperire poterit, quae nos epistolaris brevitas tangere prohibet, nisi quae huius interrogationis responsioni necessaria esse videntur. Igitur de hac mystica Veteris vel novi Testamenti coena toti quatuor dixerunt, vel quid in ea gestum esset vel dictum, partim similiter, partim dissimiliter protulerunt, quae tamen omnia vera esse necessario creduntur. Quod illi itaque tres de panis calicisque consecratione dixerunt, hoc Ioannes omisit, maxime moratus in humilitate Christi ostendenda, qua pedes discipulorum suorum lavare dignatus est: atque longissimo sacratissimoque sermone, quem, exeunte filio perditionis, illis undecim electissimis secreta et spiritali loquela disseruit. Qua locutione terminata idem beatus evangelista subiunxit dicens: Haec locutus est Iesus, et sublevatis oculis in coelum dixit; non solum illa designans verba quae ipse Ioannes  Dominum dixisse refert, verum etiam et ea quae alii scripserunt, eum in illo sacrosancto convivio locutum esse. Quod vero beatus evangelista Iesum elevatis oculis in coelum dixisse subinfert: Pater, clarifica Filium tuum, ut Filius tuus clarificet te (Ioan. XVII, )... usque in eum locum, ubi hac hymnidica terminata laude et sanctissima oratione finita: ut dilectio, qua dilexisti me, in ipsis sit, et ego in ipsis ; quam pro se suisque discipulis, imo et omnibus fidelibus, qui usque ad consummationem saeculi venturi essent, pius Salvator Deo Patri profudit. Iste est hymnus sacratissimus et pulcherrimus, et cunctis pernecessarius credentibus, quem advocatus noster Dominus noster Iesus Christus, peracto nostrae salutis et suae pietatis convivio, magna dulcedine et mirabili suavitate praesentibus suis discipulis decantavit. Iste est hymnus quem sancta sollicitudo sapientiae vestrae inquirit. Istum perpetua, dulcissime mi David, in laudem Domini et Salvatoris nostri et in spe aeternae beatitudinis, teneatis memoria. Potuit enim haec eadem verba hymnidicae laudis et orationis Filius Patri silenter dicere, sed oratio Filii doctrina est discipulorum, imo et omnium qui in oratione laudis Domini deprecari consuescunt. Nulla oratio dulcior est quam quae in divinae bonitatis laude profunditur. Unde et ipse Dominus per Prophetam ait: Sacrificium laudis honorificabit me, et illic iter; quod ostendam ei, salutare Dei (Psal. XLIX, ). EPISTOLA CLXV. AD CAROLUM MAGNUM. Respondetur ad interrogationem de pretio salutis humanae, cui daretur.  In nomine Dei Christi Salvatoris mundi. David Christo Domini Albinus perpetuae pacis et prosperitatis in Domino salutem. Sapientia est, ut philosophi definierunt, divinarum humanarumque rerum scientia, quam, excellentissime imperator, religiosissima vestrae humilitatis prudentia diligenter ab hominibus requirere assuescit, ut omnium sensus proprio cordis thesauro infundat, quatenus de hoc abundantissimo divitiarum gazophylacio iuxta evangelicum scribam nova et vetera proferre valeat. Quocirca cuiusdam sapientis Graeci interrogationem, de pretio salutis humanae, cui daretur, inquirentis nostrae parvitatis ingenio dirigere studuistis, non, ut optime novi, ignorando, sed probando, quid nostrae parvitatis intellectus exinde sensisset, vel a magistris didicisset. Quod pretium, cui daretur, sapiens ille praedictus a quibusdam catholicae eruditionis filiis in palatio inquirere dicitur; et, ut visum est eius sapientiam audientibus, velle eum astruere huius pretii acceptricem esse mortem; putans, redemptionem esse non posse, nisi forte esset, qui pretium recepisset ab emptore, atque aliquid sui iuris emptori pro pretio tradidisset accepto; hoc ipsum quoque apostolicae auctoritatis sententia confirmare nisus, quia dictum est: Regnavit mors ab Adam usque ad Moysen. Ad cuius quaestionis profunditatem, ne quid temere dicam, sensibus Patrum respondere ingrediar, atque eius obscuritatem, si respondere vel, in magnitudine libri opus erit, tamen ita temperabo calamum, ut longioris epistolae modum non excedat. Primo quaerendum esse video de qua morte beatus Apostolus testimonium protulisset, sive de diabolo, qui saepe mortis nomine designatur; vel de peccato, quod est mors animae; aut etiam de morte carnis, quae est poena peccati? Deinde de pretio salutis nostrae, quidquid eius gratia nostro suggerit animo, qui pro nobis illud pretium obtulit, dicemus.  De peccato quidem disputans Apostolus hoc subinfert testimonium dicens: Regnavit mors ab Adam usque ad Moysen. Si de morte carnis solummodo intelligendum putaret, utique dixisset: Regnavit mors ab Adam usque ad illum diem, de quo [alio loco] idem ait: Novissima inimica destruetur mors , quam adhuc in carne nostra regnare dolemus. Unde et ipse Apostolus ait: In hoc enim ingemiscimus praegravati, quia nolumus exspoliari, sed supervestiri, ut absorbeatur hoc, quod mortale est, a vita. Proinde aliud quoddam genus mortis his verbis Apostolum significare putamus, quod regnasse dictum est ab Adam usque ad Moysen: id est, usque ad ultima tempora legis et initium gratiae, quae hoc regnum mortis destruxit. Mors vero, de qua dicitur: Regnavit mors ab Adam, illa est sine dubio, de qua propheta ait: Anima, quae peccaverit, ipsa morietur. Huius vero regnum mortis gratia adveniente destructum est, postquam Christi sanguis chirographum, quod peccata nostra scripserunt, delevit, affigens illud cruci: interficiens inimicitias in semetipso , quae erant inter Deum et hominem. Sed hoc mortis genus nullum habuit in Christi anima Redemptoris nostri regnum, quia nunquam illa peccavit; ideo nec moriebatur. Si vero Christus peccatum non fecit, quod est mors animae; et caro eius damnato mortis aculeo cum triumphi gloria surrexit de sepulcro: cui mors ultra, ut dicitur, non dominabitur: ubi est pretium, quod mors sibi traditum esse gloriatur? Quare non tenuit, si iure emptionis accepit illud? Nec statim consequens est ut pretium illi detur, a quo aliquid redemptum esse dicitur. Propheta enim precatus est Deum ut se redimeret ab angustiis (Psal. CXVIII, ), nec tamen aliquid Deo, unde angustiis, quibus Propheta angebatur, pretii tradidisse dicendum est. Item dicitur in alio psalmo: Dicant nunc qui redempti sunt a Domino, quos redemit de manu inimici, de regionibus congregavit eos. Neque enim Deus omnipotens toties pretium dedit gentibus vel regibus quoties populum suum redemit ab eis. Item in alio psalmo: Et redemit nos de manu inimicorum nostrorum . Si ad historiam attendas, nullum pretium Aegyptiis dedit, quando Hebraeos de manibus eorum, sanguine mystici agni, liberare dignatus est. Atque hic considerandum esse putamus cui iste agnus in redemptionem populi Dei immolatus esset, Domino Deo misericordissimo, vel Pharaoni regi impiissimo? vel quos sanguis illius superliminaribus illitus defendisset ab angelo percutiente? Nunquid carcer propriam habet in puniendos per se potestatem? aut aliquis carceri dat pretium redimendi vinctos ex eo? aut gladio ultori scelerum munera non nocendi occidit [Cod. Vat., munera non occidit; forte leg., non nocenti munera accidunt], et non magis iudici, qui habet potestatem ligare vel solvere, occidere et vivificare? Si igitur propter nomen redemptionis, quod sancta solet Scriptura saepius pro nostra ponere liberatione, vult ille sapiens, necessariam esse in salute nostra venditionem, atque emptionem cum morte dicere, ubi prior emptio esset, ut ex ea priore secunda reemptio  iuste dici valeat? (Quod vero dicimus recreatio, vel reformatio, ideo dicimus quia fuit prima creatio et formatio, quando homines creati sunt atque formati.) Nullatenus ita intelligi potest redemptio, quasi quaedam esset emptio ante: nec etiam hoc, quod dicitur redemptio, ad emptionem tantum pertinet, quantum ad liberationem, sicut superius ostendimus; quod et ipsius Domini verbis probari potest, ubi ait: Filius hominis non venit ministrari, sed ministrare, et dare animam suam redemptionem pro multis . Quis audet dicere animam illam sanctam, immaculatam, segregatam ab omni peccato, morti datam esse? Magis videamus cui haec in redemptionem nostram daretur. Refert beatus Lucas evangelista Deum Iesum in cruce clamasse: Pater, in manus tuas commendo spiritum meum; et haec dicens exspiravit. Spiritus et anima diversa sunt nomina; sed his testimoniis Domini una esse res agnoscitur. Non igitur aliqua necessitate coactus, sed propria voluntate, tradidit, dum voluit, spiritum. Sive animam sive spiritum dicamus: Patri commendavit, et tradidit in redemptionem nostram, sicut ante praedixit, ubi ait: Potestatem habeo ponendi animam meam, et potestatem habeo iterum sumendi eam. Animam vero suam Christus pro nobis posuit, et quando voluit, posuit; et quando posuit, Patri  commendavit; et iterum, quando voluit, sumpsit eam. Ponere ergo animam, mori est. Caro posuit animam, et caro iterum sumpsit eam potestate inhabitantis Verbi Dei in eo. Quod hic dicit: Potestatem habeo ponendi animam meam; ibi dictum est: Inclinato capite tradidit spiritum . Qui spiritus anima est, quam posuit Christus dum voluit. In se enim potestas erat, non in morte, quando poneret animam, quando iterum sumeret eam. Quid vero in Redemptore nostro mors potestatis habuit, dum omnia propria voluntate perfecit, quae nostrae salutis causa communi cum patria voluntate, gerere disposuit? Igitur de dormientis Adam latere Eva, quae interpretatur vita, formata est; sic de Christi latere dormientis in cruce prolatum est Ecclesiae pretium. Unde et ipse per Prophetam: Ego dormivi, inquit, et somnum cepi, et resurrexi, quoniam Dominus suscepit me. Nisi forte quislibet audeat dicere quod sanguis Christi, qui effusus est lancea militis in terram, morte  remansisset quasi pretium. Audiat quid beatus Augustinus in libro IV pulcherrimi operis de sancta Trinitate sentiat. Dicit enim post congruam de morte Christi disputationem: Et unus ex discipulis, etiam cicatrices eius contrectans, exclamavit dicens: Dominus meus et Deus meus (Ioan. XX, ). Et cum illius carnis tota integritas appareret, demonstratum est in ea, quod suos exhortans dixerat: Capillus capitis vestri non peribit (Luc. XXI, ). Verum si capilli sanctorum non peribunt, quanto magis nec sanguis Christi? Similiter beatus Fulgentius  de tota humanitate corporis Christi ascendentis in coelum testimonium tale in libro de fide Christiana proferens: Postea, inquit, quam posuit animam, et resumpsisset secundum totam humanitatem suam, in coelum ascendit, et in dextera Dei sedisset. Redemit enim nos diversas sustinens iniurias et passiones, vincula passus, alapis caesus, flagellis verberatus est. Redemit utique sanguine passionem. Ad postremum redemit nos, miracula resurrectionis ostendens, sicut dixit Apostolus cuncta complectens: Magno pretio redempti estis (I Cor. VI, ). Quis vero illud accepisset tam potens pretium, audiamus quid Cassiodorus eximius interpres Psalmorum dixisset de eo versu: Redemptionem misit Dominus populo suo. Convenienter enim, ait, dicitur, Redemptionem misit, quoniam hoc videbantur indigere captivi. Sed tale pretium fuit, quod non tyrannus sumeret, sed ille qui absolvebatur acciperet. Lucratus est captivus redemptionem suam, et ipse magis inde ditatus, qui tenebatur obnoxius, et tyrannus damnatus, qui tenebat eum. Sed quaerendum est diligentius atque merito intuitu inspiciendum, an iustius dicatur mortem a Salvatore nostro suscepisse pretium, an ipsam mortem pretium esse redemptionis nostrae. Audiamus quid beatus Augustinus inde dicat in libro quarto de sancta Trinitate, ubi plurima disputabat de poenali et iustissima miseriae nostrae, et non debita Domini nostri Iesu Christi morte. Ad mortem, inquit, per peccatum venimus, et ille per iustitiam. Et ideo cum sit mors nostra poena peccati, mors illius facta est hostia pro peccatis. Similiter alio capitulo eiusdem libri de morte Christi ita dicit: Neque enim cuiusquam iure potestatis exutus est carnaliter , sed ipse se exuit. Nam qui posset non mori si nollet, quia voluit, mortuus est. Et ideo principatus et potestates exemplavit fiducialiter triumphans eas in semetipso. Morte sua quippe uno verissimo sacrificio pro nobis oblato; et caetera quae mirabiliter prosequitur de eadem re. Item post pauca, in eo capitulo, cui talem proposuit : De sacrificio perfecto et vero quod ipse pro nobis Salvator effectus est, lucidissime ostendit qui esset sacerdos et quod sacrificium, pro quibus, vel a quo oblatum esset. Ait enim (August., loc. cit., cap. ): Quis ergo tam iustus et sanctus sacerdos quam unicus Dei Filius, qui non opus haberet per sacrificium sua purgare peccata, nec originalia, nec ex humana vita quae adduntur? Et quid tam congruenter ab hominibus sumeretur, quod pro eis offerretur, quam humana caro? Et quid tam aptum immolationi, quam caro mortalis? Et paulo post: Quid tam grate offerri et suscipi possit, quam caro sacrificii nostri corpus effectum sacerdotis nostri; ut quoniam quatuor considerantur in omni sacrificio, cui offeratur, a quo offeratur, quid offeratur, pro quibus offeratur, idem ipse unus verusque mediator per sacrificium pacis reconcilians nos Deo unum cum illo foret, cui offerebat, unum in se faceret, pro quibus offerebat, unus ipse esset, qui offerebat et quod offerebat. Nonne perspicuum est his  verbis beati Augustini bene intellectis, cui hoc sacrificium obtulit? Nisi forte quis audeat dicere, aliud esse sacrificium quod Deo Patri oblatum est, aliud pretium quo redempti sumus. In omnibus iniuriis, opprobriis ac passionibus, quas unicus Dei Filius sustinuit pro nobis, quid gestum est, nisi oblatio pro peccatis nostris, nisi pretium redemptionis nostrae? Et superfluum videtur quaerere quis hanc oblationem vel hoc pretium accepisset, dum beatus Paulus in tertium raptus coelum tale de eo, qui est sacerdos et hostia, pretium et oblatio, proferre testimonium non timuit, qui semetipsum, dicens, pro nobis obtulit sacrificium Deo in odorem suavitatis. Et quod vita venerit ad mortem testatur idem Augustinus in quinquagesimi octavi psalmi tractatu : Quid autem fecerunt, inquit, in Christo? Non vitam, sed mortem occiderunt. Exstincta quippe morte, vita resurrexit. Ipse vero Salvator noster, in quantum medicina est et salus, nobis datus est, sicut dicitur a propheta: Filius datus est nobis, et factus est principatus eius super humerum eius. Scilicet Isaac crucem portavit in humeris ad immolationem sui. Idem sacerdos et sacrificium Deo Patri a semetipso oblatus pro salute nostra in odorem suavitatis. De quo Propheta Dominum iurasse dicit: Tu es sacerdos in aeternum secundum ordinem Melchisedech. Quod testimonium beatus Cyprianus doctor egregius et martyr gloriosus ita intelligi voluit: Nam quis magis, inquit, sacerdos Dei summi quam Dominus noster Iesus Christus, qui sacrificium Deo Patri obtulit, et obtulit hoc idem quod Melchisedech obtulerat, id est panem et vinum, scilicet corpus et sanguinem. Pro nobis obtulit, ut nos eo redimeret sacrificio. Utrumque, et pro nobis obtulit hoc sacrificium, et nobis dedit in memoriale sempiternum, sicut in Evangelio legitur: Et accepto pane, inquit evangelista, gratias egit et fregit, et dedit eis dicens: Hoc est corpus meum quod pro vobis datur. Hoc facite in meam commemorationem. Similiter et calicem postquam coenavit dicens: Hic est calix Novi Testamenti in sanguine meo, quod pro vobis fundetur . Idem itaque victor et victima, et ideo victor quia victima. Idem itaque sacerdos et sacrificium, et ideo sacerdos quia sacrificium. In ea quippe natura sacerdos, quia sacrificium, excelsior coelis factus, semper vivus interpellasse (Hebr. VII, , ) pro suis. Idem ipse potens cum Deo Patre et Spiritu sancto vitam credentibus in se. Idem Deo et vivo unigenitus Dei Filius Dominus noster Iesus Christus, cuius laus et gloria in saecula sempiterna. In Patris et Nati, Paracliti et nomine magno    Sit tibi prosperitas, gloria, vita, salus. O mi dulcis amor David, in secla valeto.    Sit laus, lux, virtus, Christus ubique tibi. Fortassis Atheniensis sophista ex academica schola huiusmodi protulit quaestionem; cum quo Platonicis paulisper liceat argumentis verba conserere. Porro beatum Paulum legimus cum stoicis disputare, ut eorum eos disciplinis ab errore in viam veritatis transduceret. Nam et populus Dei, redimendus a servitute durissima, Aegyptiacis ditatus divitiis, ducem a Deo directum secutus, ex quibus in tabernaculi aedificationem plurima Deo dona obtulit. Cur non tam praeclaris eruditus exemplis dialecticos illi quaestionario proponimus syllogismos, ut suorum sauciatus armis in catholici exercitus libens castra recurrat. Dic, rogo, dic, doctor prudentissime! utrumne mors sit substantia? Quatenus videamus, si digne dici debeat tantum eam suscepisse praemium . Igitur si mors substantia est, creatura Dei est, quia nulla est substantia, nisi aut ipse sit, aut a se creata. Si vero a Deo creata mors est, inter opera sex dierum eam esse creatam nemini dubitare licet; quia ipse creator, ut sancta refert historia, sexto die consummavit opera sua et in septimo requievit ab omnibus operibus suis. Si igitur inter illos sex dies mors creata esse non invenitur, utique creatura non est. Et si creatura non est, ergo nec aliquid substantia. Nec plane, quidquid nomine mortis significari videtur, prius fuit quam homo peccasset. Quae est originalis peccati poena, inter originales creaturas condita? Atque ideo nec recte creatura dici posse probatur. Si vero  hac dialectica praefatus magister ratione credendum non aestimet, mortem non esse creatam, Dei vel sanctae Scripturae testimonio credat, quae dicit, ut legitur: Dominus mortem non fecit. Igitur si Dominus eam non fecit, utique, ut diximus, nec creatura est. Nec aliud videtur esse mortem, nisi absentiam. Quia ubi vita a iuventute recedet, ibi erit illud quod mors dicitur; sicut tenebrae nil aliud sunt, nisi absentia lucis. At si mors creatura non est, ut vere divinarum testimonio litterarum, vel argumentorum rationabili necessitate probatum est, quomodo accipere potuit pretium omnibus creaturis excellentius. Quidquid in Domini Salvatoris nostri passione diabolica invidia vel Iudaica perfidia gestum esse legitur, hoc totum fuit divinae pietatis dispensatio, usus eorum malitia in se bonitatis effectum nostraeque salutis profectum. At quidquid diabolus per eorum carnificas manus suis gessisse putavit, hoc totum illius qui passus est, voluntaria fuit permissio, vel dispositio, non mortalis dominatio necessitatis. Et mirum quomodo morti dare pretium putaretur, qui morti nihil debuit? nec mors, sicut dictum est, substantia est, ut tale pretium iure exposcere potuisset. EPISTOLA CLXVI. SEU CAPITULARE ADMONITIONIS AD EUMDEM CAROLUM. Capitula quae tali convenit in tempore memorari.  I. Testamentum in mortuis confirmatur, Apostolo protestante. Ideoque post obitum testatoris omnimodam firmitatem obtinuit. Quod etiam ante mortem consensus omnium confirmavit. Non itaque postea valet infringi quod antea nullo modo potuit improbari. II. Quicunque testatori reperitur ingratus, insuper et contumeliosus existat, ipse sibi testis est quia testamento dignus non est. Verbi causa: Chanaan patris inexhonoratio servum constituit; Esau propter intemperantiam primogenita perdidit; Ruben iunioribus fratribus contumelia paterna postposuit. Ad postremum quoque: Qui maledixerit patri (Exod. XXI, ; Lev. XX, ), et reliqua. III. Benedictiones patrum in filio haereditare genuinum est. Contra leges autem naturae pugnant, qui parentibus inobedientiam seu contumaciam parant. Legitimus igitur haeres erit, qui praefixos ordines erga parentes tenuerit. IV. Aliud est indebite clementer admitti, aliud ex debito competenter ascribi. Nec possunt ex debito repeti, quae prorsus indebite concessum est adipisci. Diversitas siquidem meritorum diversitates exigit praemiorum. V. Quod optime natus, et haereditatem legitime consecutus, neque legis antiquae seu novae contemptor inventus, nec adversus patrem saucius, neque contra populum vulneratus, magnam debeat haereditandi gerere, Domino miserante, fiduciam. VI. Fracto capite subiecta quaeque languere perspicuum est, cum de firmitate capitis totius proveniat incolumitas corporis; nec possunt ea sanitate membra subdita gloriari, quam constat in capite non haberi. VII. Hic si veritas quaeritur, non est incognita; si ratio, non est ambigua; si auctoritas, non est incerta. Quoniam et auctoritas supereminet, et ratio patet, et veritas abscondi non potest.  VIII. Tripartita distributione videntur ista omnia includi, consulentium scilicet, ac nocentium, et eorum qui sic inter utrosque semper ambigui sunt, ut quos obtinere perspexerint, eis se continuo socient. Sunt ergo consulentes utiliter adiuvandi, resistentes autem viriliter obviandi; dubii vero vel rationabiliter attrahendi, vel circumspecte dissimulandi; cunctisque monstrandum, nec auctoritatem posse corrumpi, nec rationem vinci, nec veritatem penitus superari. IX. Populus iuxta sanctiones divinas ducendus est, non sequendus; et ad testimonium personae magis eliguntur honestae. Nec audiendi qui solent dicere: Vox populi, vox Dei. Cum tumultuositas vulgi semper insaniae proxima sit. X. Vulgare proverbium est: De duro superatur aliquid, de molli vero remanet nihil. Debet tamen et sapientia ministrare constantiam, et constantia perficere sapientiam, ut sit constantia sapiens, et sapientia constans. XI. Sic exercenda est praedicatio pacis, ne sub nomine pietatis inducatur assertio falsitatis. Nam sicut pacem rumpere pessimum est, ita veritatem negare blasphemum. Multum sibi denique concinunt verax unitas et pacifica veritas. XII. Haec et eiusmodi, reor, inculcanda simplicibus; eo quod ignorantia veritatis cogat errare quamplurimos. Porro veritate manifestata contrarii confundentur, amici solidabuntur, universi vero pariter excusatione carebunt. Ista, supplico, dignanter ac diligenter inspicite. Vestrae siquidem fidelitatis immensitas parvitatem meam reddit impatientem pro vobis, facit etiam supra vires audentem. Enim vero fidem non perdit, nisi qui nunquam habuit. In cuius manu sunt reges et iura regnorum, ipse coronas vestras multiplicet, tueatur, obumbret. EPISTOLA CLXVII. AD PETRUM ARCHIEPISCOPUM. Commendat se paternis affectibus et sacris orationibus.  Dilectissimo in Christo Patri Petro archiepiscopo, Albinus aeternae beatitudinis salutem. Memor dulcissimae humilitatis et dilectionis vestrae, ingemisco absentiam illius, cuius charitatis flamma in corde ardescit filii. Quanta est huius saeculi infelicitas, quae tam charos disiungit amicos, quae filium separat a patre. O si pennas aquilae habuissem, ut altitudines Alpium velocior Euro transvolare valuissem! quam cito ante paternos stetissem pedes, ut refrigerarem ex paterna visione pectoris mei ardorem. Sed quia hoc fieri non valet, induamur nos duplicis charitatis pennis: simus in Christo semper praesentes, qui sumus in saeculo absentes. Quid est charitas, nisi unitas animorum, dicente ipsa Veritate, dum pro suis oraret ad Patrem: Pater, conserva eos in nomine tuo, quos dedisti mihi, ut sint unum, sicut et nos unum sumus? Ego vero filius tuus obsecro te per eius misericordiam, qui haec dixit, ut in sanctissimo paternae memoriae thesauro filii tui Alcuini nomen habeas reconditum, et inter dignissimas Deo oblationes orationum tuarum, vel semel, ore proferas. Quanta tibi, Pater optime! apud pietatis remuneratorem Dominum Christum remanet merces, si me peccatorum ponderibus praegravatum ab iniquitatis  oneribus paternae misericordiae precibus sublevare coneris. Fateor me tantae auctoritatis degenerem esse filium; tamen iunioris filii qui a patre in longinquam recessit regionem, roboratus exemplo audeo dicere: Pater peccavi in coelum et coram te; ideo non sum dignus vocari filius tuus. Et te credo paternae memorem pietatis, laetis revertenti occurrisse amplexibus: prudentiam quoque tuam recordari beatissimi Iob pro filiis dilectionis , qui quotidie pro illorum prosperitate Deo sacrificia offerre studuit, valde desiderans, quos saeculo genuit Deo enutrire. Ideo in omnibus tentationibus, tanquam aurum in fornace probatus inventus est. Laus enim patris in salute exstat filiorum, et merces pastoris in multiplicatione gregis accrescit. Nam et ipse princeps pastorum post resurrectionis gloriam beato Petro, ob confessionis trinae in suo amore soliditatem, pascendas oves, quas pio redemit sanguine, commendavit . Tuum est, Pater sancte, absentes precibus adiuvare, praesentes verbis erudire, exemplis confortare, ut paterna pietas et pastoralis devotio omnibus prosit in salutem. Patres igitur filiis thesaurizare solent ; tu vero beatitudinis thesauros tuis relinque nepotibus, ut per longas ecclesiasticae eruditionis series coelestis regni gloria tibi semper augeatur. Opto, si fieri valeat, quatenus me tuae paternitatis litteris reficias, ut aviditatis meae oculis legam, quod auribus audire voluissem, si forte fieri potuisset. Concessum est enim humano generi pectoris arcana chartis mandare, et litteris innotescere tacentibus quod lingua non valet loquente. Nam et beatus Paulus apostolus absentes filios piis admonitionibus  saepius erudire solebat, ut quotidiana litterarum lectio aeternam patris praeceptorum, mentibus filiorum infigeret memoriam. Sanctitatis vestrae auctoritatem divina pietas ad exaltationem et gaudium sanctae suae Ecclesiae longaeva prosperitate custodire dignetur, Pater dilectissime! EPISTOLA CLXVIII. AD PETRUM ARCHIEPISCOPUM. Gratitudinem suam significat ob paternam benevolentiam; Liudgardam commendat, a qua ei dona mittuntur.  Sanctissimo Patri Petro archiepiscopo humilis tuae charitatis Albinus filius salutem. Dulce mihi est saepius tuae scribere reverentiae, Pater optime, si portitorum fides et opportunitas adfuisset; tamen si charta non currat, charitas non dormitat, sed suaviter vigilat, et salubriter memorat paternitatis vestrae pietatem, qua me, licet minus dignum, in filii dignitatem suscepisti, familiaritate fovisti, admonitione roborasti; quae omnia pius cunctorum remunerator bonorum aeterna sibi mercede retribuere dignetur. Liudgarda vero femina religiosa, Deo fidelis et regi, scutellam argenteam et unum storacem in elymosinam sui vestrae sanctitati direxit, ut videatur dividendum, secundum voluntatem Dei: et quia ego filius tuus mediator in hac legatione sum, obsecro ut eam in filiae dilectionem suscipere digneris; habet enim voluntatem bonam prodesse servis Domini et sanctae suae Ecclesiae. Quapropter diligentius deprecamini pro salute et prosperitate illius, ut divina illam gratia longaeva custodiat sospitate. EPISTOLA CLXIX. AD PONTIFICEM RIGBODUM TREVIRENSIS CIVITATIS COGNOMENTO MACHARIUM. Conqueritur de absentia amici, et intermisso commercio epistolico. Reprehendit in eo nimium amorem Maronis.  Pio Patri et amico charissimo Machario monacho et pontifici, Flaccus Albinus in charitate Christi salutem. Quod Deus coniunxit, saeculum non separet [Can., separat]. Ecce qui venit ignem mittere (Matth. XIX, ) in corda suorum, ille faciat ardere quod incendit: nec flumina infidelitatis obruent ignem, qui in altari Dei die noctuque ardere praecipitur: nec alienum quislibet audeat ignem portare in tabernaculum spiritale, ne occidatur ab eo qui suum semper ardere iussit. Quis est ignis Dei, nisi charitas ? Et quis alienus, nisi amor saeculi? Ideo duo servati sunt ex filiis Aaron propter duo praecepta charitatis; et duo perierunt propter saeculi amorem et amatorem illius. Optimam partem elegit sibi Maria, quae non auferetur ab ea . Amemus quod non auferetur [Cod. Sal., aufertur], fugiamus quod auferri potest. Impium est, diligentem non diligere, et retribuenti non retribuere. Quid retribuit nobis Deus? Retribuit nobis pro malis nostris bona sua:  retribuamus ei pro bonis suis bona nostra. Quae sunt bona nostra, nisi ut diligamus eum, et mandata eius observemus? quae sunt mandata illius, nisi ut diligamus invicem? In his duobus praeceptis tota lex pendet et prophetae . Cur ista tam longo repetita principio, nisi ut scias ardorem cordis mei? Pene mihi melius esset, te pauperem habere praesentem, quam divitem absentem. Quid mihi divitiae, si non habeo quem amo; si non considero quem desidero? tua potentia mihi est miseria. Ubi est dulcissimum inter nos colloquium? Ubi sacrarum litterarum studium desiderabile? Ubi laeta facies, quam conspicere solebam? Ubi communio charitatis, quam fraternus amor hinc inde exercuit? Ubi saltem memoria nominis nostri? Ecce totus praeteriit annus, quo nec litterarum consolatio oculis advenit, nec salutationis officium auribus insonuit. Quid peccavit pater, ut a filio oblivisceretur? Quid magister, ut discipulus neglexerit eum? Forte exaltatio saeculi dedignata est nomen magistri in illo? Aut peregrinatio mea viluit in oculis tuis? Aut amor Maronis tulit memoriam mei? O si mihi nomen esset Virgilius! tunc semper ante oculos luderem tuos, et mea dicta tota pertractares  intentione, et iuxta proverbium illius essem apud te Tunc felix nimium, quo non felicior ullus. Quid faciam? An meam doleo infelicitatem, quia non sum quem diligis? An tuam laudo sapientiam, quia diligis illum, qui non est? Flaccus  recessit, Virgilius accessit, et in loco  magistri nidificat Maro? Hoc dolens dictavi, vel propter oblivionem mei, vel propter absentiam tui, paululum ferociori pumice chartam terens, ut vel iratus aliquid rescriberes: quia bos lassus [Can., laesus] fortius figit ungulam. Incipe vel defendere te, vel me offendere, ut intelligam studium, in quo otium istius anni exercuisti; et quo thesauro cor impleris tuum, pande nobis, ut tecum gaudeamus in bono tuo. Utinam Evangelia quatuor, non Aeneades duodecim, pectus compleant tuum, ut ea te vehat quadriga ad coelestis regni palatium, ubi est honor indeficiens et regnum sempiternum, ubi pro me intercedere, credo, memor eris; quia te, ut illuc venires, exhortari gaudebam. EPISTOLA CLXX. AD RIGBODUM EPISCOPUM QUI ET MACHARIUS. Dolet de amici absentia.  Dilecto Patri Machario, humilis levita Albinus salutem. Charitatis dulcedinem litterarum officia implere non possunt, tamen qualecunque  lumen illius ostendere nituntur. Sicut digito praesens homo ostenditur, ita litteris absentis charitas demonstratur. Fateor, meae mentis dilectio tui taedet absentiam: essetque aliquod amoris refrigerium, si vel  tui cordis affectum per alterius [Cod. Sal., altius] audirem os; vel cum litteras legerem, quem ardentius cuperem, intelligerem. Non disiungat saeculum quos Christi charitas coniunxit. Et veniat per eum optata dies videndi, qui omnes dies creavit ad videndum. Multa tecum habuissem conferre, si tuae collocutionis familiaritate uti valuissem. Veniet tempus, dum vult ille qui disponit omnia tempora, cum omni charitatis dulcedine [videre valeam]. Valeas fili, frater et amice. EPISTOLA CLXXI. AD RIGBODUM ARCHIEPISCOPUM COGNOMENTO MACHARIUM. Queritur de intermisso commercio litterarum. Ad horam expetit quaedam scripta sancti Leonis et Ven. Bedae. Ad sanctum Martinum invitat.  Machario patriarchae Albinus salutem. Quid proficiunt sapientia abscondita vel thesaurus invisus, vel charitas muta? Num ignis in silice, nisi excutiatur, flammifacit? Quare tua, frater charissime, charitas taciturnitate obmutescit? Cur non movebis linguam ad dictandum, manum ad scribendum? Quid talentum humo obruis? Quare admonitoria non currit chartula? Legat quid desiderat; consideret quid faciat. Timeo ne mus l cnse bacha litterae submersae sint: tamen si tua taceat mihi fistula, aliis obsecro resonet, ut excitentur dormientes, et sanentur languentes, et aures surdorum audiant, et claudi viam disciplinae currere certent, ut fiat merces monstranti viam veritatis. Scriptum est, qui audiat, dicat verum. Vocatus fui, sed infirmitas praepedivit iter meum. Vos loquimini quae Deo placeant, et ad sanam pertineant doctrinam. Omeliam sancti Leonis, et Tractatum beati Bedae in Tobia deprecor ut ad horam praestes nobis. Sed ut video porrectam habes manum ad accipiendum, et collectam ad dandum. Iter vero quod restat viae nostrae, deprecor, sanctis orationibus vestris adiuvate, ut ad portam perpetuae civitatis pervenire merear. Si veniens veneris, excipiet te dextera Dei Patris, et si iuvaverit te intercessio sancti Martini. Florentem te in omni bono, et proficientem in sancto sapientiae studio divina comitetur et provehat gratia, dilectissime frater! EPISTOLA CLXXII. AD EUMDEM. Dolet de absentia, et gaudium significat ob nuntium restitutae Machario sanitatis.  Sanctissimo nobisque cum summo honore nominando Patri Machario humilis levita Albinus salutem. Ex quo vestra mihi innotuit charitas, familiari quadam flamma in corde meo efficacius haec eadem ardebat, ita ut mens mea respondebat mihi: charitate vulnerata sum ego: sed nunc quodam modo amarum est, quod olim dulciter sapuit in pectore meo. Nam longa absentia dulcissimi vultus vestri torquet animi mei secretum, et collocutio sapientiae vestrae suavissima meam fatigat memoriam, non audiens desideratissimum oris vestri eloquium, et suavissimam cordis fraternitatem, quae spirare solebat in auribus meis verba salutiferae collocutionis, memor illius commatici elogii: Quid dulcius est quam habere amicum, cum quo possis omnia loqui, sicut tecum? Sed recedant querimoniae, ubi emendationis efficacia fieri non aestimatur; patienter supportetur, quod humanae necessitatis fragilitas cogit sufferri, et fiat mentium dulcis praesentia, ubi est facierum tristis absentia, et volet saepius charta charitatis alis pennata, implens officium linguae, pandens fraterni amoris secretum, et paterni affectus filio demonstratura dulcedinem, ne longa taciturnitas oblivionis rubigine maculetur. Dum semper cupidus vestram audire prosperitatem, advenientesque saepius interrogans, quid de meo mihi nuntiarent Machario, subito prae tristi fama prosternatus, infirmitatis vestrae totis dolens praecordiis spectavi, quando mihi optata legatio sanitatis vestrae veniret; quando, qui erigit elisos, sanaret contritos corde, et verteretur tristitia mea in gaudium, quod nunquam utinam auferatur a corde meo, in quo semper vobis perpetuam opto prosperitatem et salutem: quam audiens a narrantibus, vobis redditam esse, magna me fateor laetitia affectatum esse, quia quod diu optabam, Deumque devotius deprecatus sum, audire merui. At nunc, charissime fili, frater, pater, et amice, Deo gratias agamus assiduas pro omnibus bonis, quae nobis largitus est, te sanitati restituens, et me gaudio perfundens. Facientes faciemus voluntatem illius, in quo solo salus est, et vita, indeficiensque felicitas. Hunc amemus, praedicemus et colamus, quia haec est vita aeterna. Igitur in carnali desiderio mundo vivere mors est, non vita. Sola tantummodo vera est vita, vivere Deo, sicut ipse de se ait: Ego sum via, veritas, et vita: via, per quam itur; veritas, ad quam pervenitur; vita, in qua statur. Feliciter vivas, fili, frater, pater et amice in aeternum! EPISTOLA CLXXIII. AD IOSEPPUM. Condolet ob infirmitatem corporis, et excitat ad patientiam. Commendat se orationibus; hortatur ad renovationem domus Dei, etc.  Dilecto filio Ioseppo, Albinus salutem. Doleo de dolore corporis tui, sed gaudeo de felicitate animae tuae. Quia flagellat Deus omnem filium quem recipit. Occidit et vivificat; vulnerat et medetur. Spes praemii solatium tibi sit laboris. Hi dolores cito finiuntur, praemia patientiae nunquam. Non sunt condignae passiones huius temporis ad superventuram gloriam, quae revelabitur in sanctis. Quapropter cum gratiarum actione immola Deo sacrificium laudis . Non est haec tribulatio poenalis, sed propitiatio venialis. Aurum in fornace per ignem coquitur, ut purius exeat: sic anima corporali tribulatione, ut mundior procedat ad vitam. Disciplina Domini non debet cuiquam esse disciplina; sed hilariter accipiat quod pius medicus salubriter immittit. Inter flagella pietatis, orationes humilitatis ad Deum dirigantur, ut qui misericorditer castigat, clementer ignoscat, ut salus aeterna patienti proveniat. Nostri quoque memor sedulas pro nobis fundere preces non cessa, quatenus divina nobis provideat clementia perpetuae conversationem prosperitatis. Adhuc dubio stamine pacis sub tegmine causa texitur, et dum plenum perficitur vestimentum, mox ad induendum vestrae dirigetur fraternitati. Valde placet quod domum Dei renovare coepisti: stude ut et istam perficias, et alteram, de qua praesens dixi. facias consecrari: ut pro duplici Dei honoris labore multiplicem merearis accipere mercedem. Vivas, vigeas et valeas feliciter, fili charissime!  EPISTOLA CLXXIV. AD REMIGIUM EPISCOPUM. Commendat illi negotiatorem in Italiam proficiscentem: animam vero Ioseppi illius orationibus.  Dulcissimo Patri Remigio episcopo, Albinus humilis filius salutem. Hunc nostrum negotiatorem, Italiae mercimonia ferentem, his litteris tuae paternitatis commendo protectioni, ut per vias vestrae patriae tutus eat et redeat; et in montium claustris a nostris non teneatur teloneariis constrictus, sed per latitudinem charitatis latam habeat eundi et redeundi semitam. Iubeas, obsecro, orare pro anima Ioseppi discipuli mei. Floreas et proficias de virtute in virtutem (Psal. LXXXIII, ), donec videas laetus ut gaudens Deum tuum in Sion. Memorque sis mei, sanctissime Pater, obsecro. EPISTOLA CLXXV. AD REMEDIUM EPISCOPUM. Gratias pro charitatis muneribus agit: ad bonas actiones stimulat.  Venerando Patri Remedio episcopo humilis levita Alcuinus salutem. Acceptis charitatis vestrae muneribus multum laetati sumus de prosperitate vestra, seu quod memoriam nostri habetis; sperans me misericordia divina participem esse per vestras sanctissimas orationes. Charitas vero inter amicos melior est auro, et fides inter absentes pretiosior est gemmis, ubi Deus tantummodo considerat et remunerat. Vos quod vestrum est, diligentissime exsequimini, et accepta Dominicae pecuniae talenta multiplicate, ut cum gaudio ante conspectum summi regis venire digni efficiamini, et vocem illam audire desiderabilem: Euge serve bone et fidelis, intra in gaudium Domini tui (Matth. XXV, ). Nunc tempus est laborandi, tunc quiescendi; nunc promerendi, tunc remunerandi. Fac ut sis, ut tibi veniat, quod vis. Dilige diligentem te, quatenus ad beatissimam illius sessionem pervenire merearis et dicere: Sicut audivimus, ita et vidimus in civitate Dei nostri, in qua est tota  felicitas et nulla perturbatio, summa requies et sempiterna beatitudo. Vestram omnipotens Deus sanctitatem in omni bono florere faciat, venerande Pater! EPISTOLA CLXXVI. AD REMEDIUM EPISCOPUM CURIENSEM. Commendat se ob veterem amicitiam illius orationibus.  Desiderantissimo Patri Remedio episcopo Curiae civitatis, humilis levita Alcuinus salutem. Memor dilectionis vestrae et foederatae olim amicitiae inter nos, has tuae reverentiae, optime frater, litterulas dirigere curavi, ob recordationem prioris pacti, quod inter nos pepigimus, obsecrans per summi regna tonantis, ut nostri nominis, iuxta vestrae promissionis veritatem, in sacrosanctis orationibus memoriam habere digneris; etiam a servis Dei intercessiones pro me fieri iubeatis, qui sunt in monasteriis per vestrae dioecesis latitudinem. Nam ego plurimis huius saeculi iaculis vulneratus diem trepido animo exspecto, quo duci ad iudicium vocer ignorans, quid habeam respondere iudici meo Iesu Christo, qui mihi tanta tribuit in hoc saeculo bona; et ego quasi his omnibus ingratus plurima feci, quae non debui. Tu vero, sanctissime Pater, secundum charitatem, quam habes in membra Christi, et fidem probatam in salvatorem nostrum, me assiduis orationibus adiuvare digneris, ut misericordem inveniam Dominum Deum meum. Te quoque ipsum, iuxta sapientiam tibi a Deo datam, in omni bonitate praepara ad occursum illius, ut dignus habearis, cum multiplici laboris tui fructu, gaudens et gloriosus stare ante tribunal Christi, atque ex brevissimo huius vitae labore aeternam, donante Deo, beatitudinem cum sanctis omnibus intrare merearis. Dominus Iesus, qui ait: Per me si quis intraverit, salvabitur; ingredietur et egredietur , custodiat introitum tuum et exitum tuum ex hoc nunc et usque in saeculum, sanctissime Pater. EPISTOLA CLXXVII. AD EUMDEM. Confidentiam suam significat in eius orationibus, et ad bene obeundum episcopale officium hortatur, sub spe aeternae mercedis.  Beatissimo Patri Remedio episcopo humilis levita Alcuinus salutem. Acceptis amabiliter venerandae dilectionis vestrae litteris, quae me multo gaudio laetificaverunt, de prosperitate dignitatis vestrae, seu de recordatione nominis vestri, quoniam multum confido per Dei gratiam de intercessionibus sanctitatis vestrae; et quanto me plus peccatorem agnosco, tanto magis me indigere sanctas orationes vestras novi. Non solum me aliquid veniae mereri non dubito per vestrae charitatis continuas supplicationes, sed vosmetipsos magnam habere mercedem pro integritate sanctae fidei congratulor; nam et promissionem verissimam ipsius Veritatis habemus, quae ait: Ubi sunt duo vel tres congregati in nomine meo ibi sum in medio eorum (Matth. XVIII, ). Congregatio nostra est in spiritu charitatis, non in corporis praesentia; et cui omnia praesto sunt, non latet eum charitatis nostrae puritas, sine qua nil placet Deo, nec munus ad aram. Hanc ergo sequamur intimo cordis affectu, ut ad illum pervenire mereamur, qui est vera charitas, et indeficiens beatitudo, et beata aeternitas: ut labor non sit inanis, sed ad perfectae retributionis perveniat gloriam. Ad hanc vicissitudinem sollicita litterarum tuarum dilectio meam segnitiem hortari nullatenus immemor esto, quatenus ad illam beatissimam visionem Domini nostri Iesu Christi pervenire mereamur, ubi est lumen aeternum et quies perpetuae pacis laetissima. Ad huius beatitudinis pacem omnes ad te venientes, vel etiam pertinentes exemplis optimae vitae trahere non desistas; nec admonitionibus dulcissimis corda arentia irrigare segnis esto, ut culmen nominatae dignitatis in te sublimitatem meritorum habeat in conspectu Dei. Sint verba tua sale sapientiae condita, ut de te verissime dicatur: Ecce sacerdos magnus, qui in diebus suis placuit Deo; qui multiplicatis dominicae pecuniae talentis Domino suo occurrere dignus habeatur, et audire vocem desiderabilem: Euge serve bone et fidelis, intra in gaudium Domini Dei tui. Properat enim dies ultimus, et tacito pede fessa senectus ingreditur cubile nostrum; stat ad ostium qui pulsat, si laeto animo adventum ipsius suscipiamus. Dies sunt pauci laboris nostri, sed bene laborantem sequitur merces sine numero dierum, eius ordinatione qui ordinat diem aeternum secundum merita singulorum; in cuius domo mansiones multae sunt; sed hae omnes divitiis felicitatis et gloria beatitudinis sunt plenae, ubi sancti post huius vitae sudorem aeterna pace fruuntur, qui nostrum de supernis sedibus exspectant agonem, desiderantes ex nobis augeri numerum suum, quo tu properans, beatissime Pater, meque precibus tecum rapere, secundum fidelissimas promissiones tuas, satage ut corona gloriae tuae mihi proficiat, Christo donante, in perpetuam miserationis Dei salutem. Divina gratia te, tuosque fideliter in Ecclesia Christi servientes, in omnibus proficere faciat, dilectissime et sanctissime Pater.  EPISTOLA CLXXVIII. AD AEDILBERTUM EPISCOPUM. Orationibus omnium et singulorum se commendat, hortatur ad patrum suorum sequenda vestigia, ad lectionem sanctae Scripturae, ad iuniorum instructionem.  Praecipue dignitatis pastori Aedilberto episcopo et omni congregationi in ecclesia sancti Andreae Deo servientium, Alcuinus vestrae clientellus charitatis in Christo salutem. Specialis amicitiae cupidus, vestrae sanctitati parvitatis meae litterulas dirigere curavi, ut et pactum antiquae familiaritatis innovarem, et me vestris sacratissimis commendarem orationibus. Et si unius, iuxta Apostolum, multum valet deprecatio iusti, quanto magis et totius sanctissimae congregationis in Christo, quorum quotidie canonicis horis pacificae unitatis [Cod. Sal. et Can., unanimitatis] postulationes coelum penetrare credendum est. Etiam et singularis uniuscuiusque in secreto oratio ad aures omnipotentis Dei pervenire non dubitandum est. Quapropter cum omni petitionis humilitate meipsum etiam unicuique, et communibus omnium et specialibus singulorum, quantum mea valet apud vestram pietatem deprecatio, commendo orationibus; ut per vestrae sanctitatis preces, meorum catenis peccatorum absolutus vobiscum, fratres charissimi, vitae ianuas ingredi merear. O nobilissima sanctorum progenies Patrum! illorum honoris venerabilisque vitae successores et pulcherrimorum habitatores locorum vestrorum sequimini vestigia Patrum, ut de his pulcherrimis habitationibus ad eorum, qui vos genuerunt, aeternae beatitudinis consortium, in coelestis regni pulchritudinem, Deo donante, pervenire mereamini. Dei discite scire et implere praecepta, illo dicente: Si vis ad vitam ingredi, serva mandata (Matth. XIX, ). Ideo necessaria est sanctorum lectio librorum, quatenus in eis quisque intelligat, quid sequi, vel quid cavere debeat. Maneat vero in vobis lumen scientiae, et per vos aliis luceat ecclesiis, ut vestra laus in ore resonet omnium, et vobis in coelis merces maneat aeterna. Unusquisque proprii laboris mercedem accipiet. Pueros adolescentesque diligenter librorum scientiam ad vitam Dei docete, ut digni vestri honoris fiant successores, etiam et intercessores pro nobis. Suffragia vero viventium prosunt morientibus vel ad veniam peccatorum, vel ad maioris gloriae augmentum. Qui non seminat, non metet, et qui non discit, non docet. Et talis locus sine doctoribus aut non, aut vix salvus fieri poterit. Magna est eleemosyna pauperem cibo pascere corporali; sed maior est animum doctrina spiritali satiare esurientem. Sicut pastor providus gregi suo optima providere pascua curat, ita doctor bonus suis subiectis perennia pascua vitae omni studio procurare debet. Nam multiplicatio gregis, gloria est pastoris, et multitudo sapientium, sanitas est orbis . Scio vos, sanctissimi Patres, haec optime scire et voluntarie implere. Sed charitas dictantis ab ore rapuit verba, credens vos pia velle humilitate legere, quae sobria in Dei dilectione dictavi devotione. Iterum iterumque obsecro ut mei nominis inter familiares vestros memoriam habere dignemini. Almitatem vestram pro tota Dei intercedentem Ecclesia ipse Deus Christus exaudiat, vosque ad aeternae beatitudinis gloriam pervenire concedat, charissimi fratres. EPISTOLA CLXXIX. AD QUEMDAM EPISCOPUM. Ad aeterna suspirat. Hortatur ad officium pastorale diligenter obeundum. Auguria, avium cantus, et sternutationes aboleri vult.  Dulcedinem dilectionis brevitas chartae non explicat. Sed spero, fides vestrae pietatis tenet quod meae imperitiae littera non sufficit proferre. Utcunque enim memoria charitatis absentiae tristitiam consolatur: et quem sibi praesentari per singula momenta oculus quaerit, hunc animus absentem semper amare non desistit. Heu! quam dura est huius mortalitatis conditio, quae variis eventibus toties amicos disiungit, nec patitur semper videre amantem amatorem suum. O quam felix est aeterna beatitudo, ubi semper videtur quod amatur, et nunquam cernitur quod non amatur! Ad hanc nos festinare oportet, ut illam intrare mereamur. Nullus nos labor deterreat, nulla delectatio retardet: sed tanto avidius totis viribus tendamus ad illam, quanto beatius illam habere poterit qui intrat. Me tecum, dilectissime frater, obsecro, continuis precibus attrahe. Tu vero aries, cui iuxta Salomonem nullus resistere valet (Prov. XXX. ): ego morbida inter gregem evangelicae pascuae ovicula. Tua lingua clavis est regni coelorum; quapropter nunquam a bonis sileat, nunquam ab admonitionibus cesset. Superbos et contumaces duris increpationibus castiget; humiles et quietos piis exhortationibus refoveat; talentum quod accepisti, quasi devotus negotiator superaugmentare contende. Non tardat Dominus qui dedit revenire et rationem exigere pecuniae suae. Vide et intentius considera quantas animas in periculo animae tuae regendas accepisti. Fac tibi lucrum ex illis, non damnum. Ad exemplum Domini Dei tui recurre, quomodo per civitates, castella, vicos etiam et domos singulas praedicando cucurrisset; imo convivia Publicanorum et peccatorum non abhorruit, quatenus ex familiaritatis communione praedicationis occasionem haberet. Ita tu eius roboratus exemplis, ubicunque ad convivia venias, ibi praedicationis officia agere non cesses, ut pro carnalibus, quae ministrantur tibi tuisque sociis spiritalia sibi suisque commanipularibus accipiant. Memor quanta seipsum districtione pius praedicator Paulus obligavit dicens: Vae mihi! si non evangelizavero . Et iterum, quam terribilia comminatus est Dominus ipse Ezechieli prophetae, dum praedicationis ei officia ingessit: Fili hominis, speculatorem posui te domui Israel. Et post pauca: Si enim non annuntiaveris iniquo iniquitatem suam, et ille morietur in peccatis suis, sanguinem eius de manu tua requiram. Et iterum per Isaiam prophetam de tacentibus dicitur praedicatoribus: Canes muti non valentes latrare. Qui sunt canes muti, nisi pastores tacentes, contra diabolicas insidias per praedicationem latrare non valentes? Idcirco, dilectissime frater, te diligentius obsecro ut omnes ad tuam pertinentes dioecesim  verba vitae audire facias, vel per teipsum, vel per tuos adiutores presbyteros, ut subiectorum tibi salus, tua sit gloria apud Deum. Si quis vero, quod absit, postea... sanguis eius sit super caput suum: tu vero immunis a perditione illius inveniaris, qui praedicasti ei, licet non obedisset tibi. Raro enim aperta fronte apud Christianos pugnat antiquus hostis: sed sub praetextu pietatis venena mortiferae suggestionis occultat. [Auguria quoque et avium cantus, et sternutationes et talia plurima omnino vetanda sunt, quae nihil valent, nisi apud eos qui ea aliquid valere credunt, ut secundum fidem suam fiat illis. Permissum est enim maligno spiritui ad deceptionem ista observantium facere, ut aliquid auguria saepe verum praedicent. Igitur et in lege veteri auguria observantes morte puniri iubentur (Deuter. XVIII, , ), ut sciamus sub gratia viventes quali poena plectendi sint animae, qui hoc malum in consuetudine habent]. Haec vero et huiusmodi pestes quasi pio pastori et prudenti medico convenit tibi commisso praecavere gregi, uti eum in conspectu aeterni iudicis immaculatum adducere merearis, et vocem desiderabilem audire dignus efficiaris: Euge serve bone et fidelis, intra in gaudium Domini tui . EPISTOLA CLXXX. AD QUEMDAM EPISCOPUM. Dolet de amici aegritudine; hortatur ad patientiam, ad virtutes, ac curam scholarium.  Litteris vestrae beatitudinis acceptis satis me laetificavit facies illarum, et sensus omnia gaudiis perfudit viscera, nisi tantum infirmitas vestra meas perturbavit venas. Sed iuxta Apostolum infirmitas corporis fortitudo est animi: gaudeat filius, ut erudiatur a patre. Aurum examinatur in fornace, ut purior splendescat ex flammis; et homo in dolore corporis excoquitur, ut purior exsiliat anima de ergastulo carceris sui. Placeat tibi castigatio paterna, quia flagella patris proficiunt ad salutem. Pauci sunt dies laboris: et perpetuae  mercedis. Idcirco instanter laboret lingua in praedicationibus, manus in eleemosynis, pes in circuendo gregem Christi. Animus vigilet in orationibus, et in psalmodiis solidetur, et in laude Dei laetificetur. Quod semper erit acturus homo in coelis, hic saepius agat in terris. Sacrificium laudis honorificavit me, dicit Deus per Prophetam, illic iter est, quo ostendam illi salutare Dei. Sit humilitas in corde et in corpore; sit patientia in moribus et verbis; sit servus Domini fervens in mente; sit pax in ore, et in corde charitas; et semper suavia verba misceantur durioribus, quia facilius durum cor penetrant mollia verba quam amara. Sit discretio quid cui conveniat tempori, personae, aetati et operi. Sit lectio crebra, et ieiunia sobria et convivia modesta, et honor hospitum, et ordinatio pauperum, et cura familiae, et diligentia in populo. Quid agam, et quid est quod scribo, nisi quia charitas tacere nescit, et quoddam refrigerium est verbis proferre, in quo mens inflammatur? Et scio te rusticitatem meam patienter ferre, et familiaritatis litterulas non abhorrescere. Ideo non erubesco prius dicta rescribere, et iterare quae ante direxi. Etsi immemor sim quid prius scripserim, non tamen immemor sum charitatis aeternae. Nunc velim te properare in patriam et ordinare puerorum lectiones, quis grammaticam discat, quis epistolas et parvos libellos legat, quis sanctam Scripturam sobria mente haurire dignus sit. Tu vero, sancte Pater, evangelicis maxime studeas lectionibus, et canonicis sanctarum Scripturarum inservire eruditionibus, quia te decet meditatio divinae legis, ut dicatur de te: In lege Domini meditabitur die ac nocte, ut fructus tuus vigeat in aeternum, et omnia quaecunque facias prospera tibi sint ad salutem. Et memor mei valeto, sanctissime Pater. EPISTOLA CLXXXI. AD QUEMDAM. Hortatur ad pietatem, reliquasque virtutes: commendat curam divinae laudis in ecclesiis illi commissis.  Pars mea, dixit Dominus animae meae (Tren. III, ). Pars mea, dixit pater filio suo, cui sit pars cum sanctis in aeternum. Tuae beatitudinis perlectis litteris gaudebam de tuae prosperitatis salute, cuius praesens quantum valui fautor fui; etiam et nunc absens cupidus. Et utinam, ut litteris promisisti, memor sis antiquae paternitatis et dulcedinis inter nos in Domino, qui semper nos in sua provehat voluntate, et proficere faciat in suis mandatis. Memores simus, quod nos de stercore erexit, et posuit inter principes populi sui; non nostris meritis, sed sua gratuita misericordia; cui semper gratias agamus in omni vita nostra, ut ille, qui exaltavit, etiam conservet. Omnes vero ecclesias, quas, Deo donante, ad regendum accepistis, diligentissime in Dei laude exorna. Sint in eis canonicis horis Psalmorum melodia, orationum instantia, missarum solemnia et intercessiones pro te tuisque amicis. Sint tibi, fili mi, mores cum honestate et temperantia, vestimentorum moderatus cultus, convivia non in luxuria et ebrietate, sed in sobrietate et congruentia temporibus et personis. Ubique Dei timorem ante oculos habeas. Humilitas te exaltet, et veritas honorabilem faciat, et misericordia amabilem. Sit tua manus pauperibus larga, amicis benigna. Esto fidelis dispensator domui Dei. Esto forma salutis omnibus tecum habitantibus. Et quia Deus te honore nobilem fecit, esto quoque et moribus nobilis. Luceat lux tuae bonitatis coram omnibus. Glorificetur in te Pater coelestis, qui te in hac praesenti vita custodiat, et in futura vita gloriam tibi cum sanctis concedat aeternam. Pars mea, pars, valeas; semper sit pars tua Christus.    Esto memor patris, pars, precor, alma tui. EPISTOLA CLXXXII. AD HECHSTANUM PRESBYTERUM. Hortatur ad virtutes: et orationibus amicorum cupit se commendari.  Filio meo charissimo Altapetra Albinus salutem. Utinam iuxta nomen tuum fiat merces tua alta et firma. Hoc vero, ut, Deo donante, fiat, labora instanter; curre, dum lucem habes; ascende quotidie per singulos gradus virtutum, ut de te dici possit: Ibunt sancti de virtute in virtutem, ut quod sequitur fieri possit hoc, ut a te videatur Deus Deorum in Sion. Vigiliis et orationibus insta, castitate et humilitate, dilectione Dei et proximi, et aliorum mandatorum observatione teipsum exorna. Quae tamen omnia ad charitatis firmamentum respicient, in qua tota lex pendet et prophetae (Matth. XXII, ). Si nondum adhuc annis, ordine tamen sacri ministerii senior esse coepisti. Nam presbyter, senior in Latina interpretatur lingua: ut significet, moribus esse debere senes, constantia perfectos, praedicationi verbi Dei intentos, ita ut ore impleant quod ore doceant.  Tu vero fili charissime, vigilanter tibi praepara bonis meritis domum perpetuam in coelis. Modo est tempus laborandi et promerendi Deum: tunc erit tempus iudicandi, et pro bonis operibus vivendi Deum; quia tunc iudicabitur unusquisque secundum opera sua. Non tibi sit saeculi pompa suavior quam salus aeterna; nec delectatio [Canis., dilectio] carnalis dulcior quam dilectio Dei. Qui hic Deum diligit, ibi cum Deo etiam laetabitur [Cod. Sal., cum Deo esse laetetur]. Quam iucunda est beatitudo aeterna: et quam misera perditio sempiterna! qualis in vita futura fieri velis, talem te praepara in praesenti. Parvi temporis hospes perpetuam tibi promerere mansionem. Hodie te cogita cras esse moriturum. Omnis dies quasi ultimus est habendus. Ideo semper homo debet esse paratus, ut quacunque die iudex pulsaverit ostium, aperiatur ei cum laetitia. Rapietur ad iudicium anima, dum ducetur de corpore. Quid tunc ebrietas, quid tunc luxuria carnalis, quid pompa vestimentorum, quid annulus in digito, quid aurum in sacculo? Dives moritur similiter sicut et pauper, et una est amborum conditio, nisi forte quis melior altero fiat. Bonus in vitam vadit sempiternam, impius tormentis traditur aeternis. Esto filius vitae et non mortis. Esto haeres coeli cum Christo, non esca ignium cum diabolo. Per singulos dies semper esse melior studeto, ut semper cum Deo esse merearis. Saluta meo nomine Sacen et Begnod Dei famulos, amicos nostros, filios vitae aeternae. Roga eos nostri esse memores in orationibus suis cum sua familia, quam diligenter in Dei servitio erudiunt: quatenus mercedem ex illis habeant et non poenam, laudem et non contumeliam. Quia profectus subiectorum salus est praelatorum, et pastor bonus ex gregis multiplicatione coronabitur. Et tu, fili mi, memor esto mei et tui in orationibus, ut divina nos clementia perpetuo munere in salute sempiterna conservare dignetur. Vale, vale fili in aeternum. EPISTOLA CLXXXIII. AD MONNAM PRESBYTERUM ET FRATREM EIUS. Hortatur ad saeculi contemptum, ad humilitatem.  Dilectissimis in Christo amicis fratri et filio Anthropo et Stratoclei humilis levita Alcuinus salutem. Solet charitas litteris appellare quos oculis cernere non valet: quia apices chartarum amoris magnitudinem exprimere conantur, ut oculis legatur in syllabis quod videri non potest in mentibus. Ideo vestrae, charissimi, memor germanitatis hanc chartam vobis in commune direxi, ut cognoscatis quantam pro vobis habeo sollicitudinem, quam nec terrarum longinquitas, nec temporum diuturnitas delere valuit, quo minus admoneam, quos magis  diligam; desiderans salutis vestrae prosperitatem et in Deo credere et in saeculo scire. Ut utrumque fiat, unum est studendum, id est, Deo placendum. Praeterit quidquid amatur in mundo, et solum permanet quidquid agitur in Deo. Ideo temporalia non tardent iter ad aeterna tendentium, dicente discipulo quem diligebat Iesus: Nolite diligere ea, quae in mundo sunt. Nunquid ex umbra panis esuriens se saturare poterit? Umbratica est saeculi felicitas, vera tantummodo in futuro exspectatur. Nolite vinculis saeculi teneri, nec laqueis diaboli ligari. Et vincula quae per confessionem et poenitentiam praecidistis, nolite reformare, ut liberas manus valeatis relevare ad Deum, et puro corde deprecari quem toto corde amare debetis. Vigiliae et orationes sint assiduae vobis. Beatus servus ille, quem, cum venerit Dominus, invenerit vigilantem. Vigilandum est in bonis operibus, non dormiendum in delectationibus carnalibus. Ebrietatem quasi perditionis foveam fugite, quia iuxta Prophetam: Vinum et ebrietas aufert cor. Pompas vestimentorum non sectemini. Beatus homo, qui non respicit in vanitates et insanias falsas. Melius est animam ornare quae permanet, quam corpus vestimentis, quod putrescit in pulverem, dicente quodam philosopho: Ridiculum est in vanitate laudem quaerere; volens vestimentorum supervacuas curas vanitatem intelligere. Quod si plurimi hoc faciunt, scriptum est: Non sequeris turbam ad faciendum male. Melius, cum paucis salvari quam cum plurimis perire. Scitote cuius exempla diligentius sectamini, eius meritis maxime adhaereatis. Christus per humilitatem viam nobis fecit ad coelum; quid superbiam pravorum sequimur? Angelus per superbiam proruit e coelo; quid superbit homo terra et cinis? Quis superbienti homini locus deputetur, si angelo superbienti infernales poenae praeparatae sunt? Non est opus vos quasi inscios admonere, dum Evangelium Christi ante oculos habetis. Legite et intelligite, quid sit cavendum vel quid observandum. Quidquid ibi scriptum est, necesse ut fiat, dicente ipsa Veritate: Coelum et terra transibunt, verba autem mea non transibunt. Item: Si quis diligit me, sermones meos servabit. Indicium dilectionis Dei est mandata eius observare; et praemium dilectionis, visio  divinitatis; eo ipso promittente quem diligere iubemur, : Qui autem diligit me, diligetur a Patre meo, et ego diligam eum, et manifestabo ei meipsum. Pro me orantes valete, viri fratres, charissimi in Christo. EPISTOLA CLXXXIV. AD PRESBYTERUM EADA. Pro muneribus gratias agit; dolet se de gradu paupertatis raptum esse in voraginem divitiarum; orationibus se commendat.  Dilecto amico Eada presbytero Albinus salutem. Dilectionis tuae munera magna devotionis laetitia suscepi, desiderans, donante Deo Christo, prosperitatem vos et praesentem habere atque futuram, agnoscens antiquae in vobis munificentiae largitatem. Quapropter et in nobis antiquae fidei reformastis amicitiam. Utinam divina clementia in vobis usque ad finem vitae perseverare faciat, quod ab ineunte aetate in vobis operari dignata est. Praeterit enim figura huius temporis. Idcirco necesse est ut nos dies extrema in dilectionis geminae sobrietate vestitos inveniat. Quia qui offenderit in uno, id est, in uno charitatis praecepto, factus est omnium reus .  Habeto nos, obsecro, socios beatitudinis tuae, sicut te cupimus socium habere prosperitatis nostrae. Et orationibus devotionis vestrae deduc nos in eumdem paupertatis gradum, in quo, perficiente Deo, salubriter consistis. Tu tenes in manibus quod nos olim tenere cogitavimus. Sed fluctus saeculi nostram naviculam procellosis ventis in voraginem divitiarum rapuerunt. Sed te precor ut me pietatis precibus in portum quietis revocare studeas. Cupio, sed non facio. Tranquilla est paupertas, quam feliciter olim amasti. Beati pauperes spiritu, quoniam ipsorum est regnum coelorum. Sed paupertas haec humilitatis gubernaculo regatur, et charitatis velo, flante sancto Spiritu in eam, ad aeternae beatitudinis portum perveniet, ubi mei nominis memor intercedere pro me mereatur. Da te, supplex obsecro, ut duplicem habeas mercedem: unam tui ipsius, alteram fratris tui. Utinam ut merear te videre cum laetitia illic, si hic fieri non possit! Divina te gratia comitetur, et in omni bono florere faciat, ut cum multiplici bonorum operum fructu vitam merearis ingredi sempiternam. EPISTOLA CLXXXV. AD QUEMDAM DISCIPULUM. Gaudet ob discipuli prosperitatem et litterarum studium; hortatur ad poenitentiam et ad pugnam contra hostes animae. Ornatum corporis reprehendit.  Dilectionis vestrae litteras grata suscepi dextera, et laeto legebam animo, intelligens in eis vestrae vitae prosperitatem et litteralis exercitii studium, ex quo dictantis eloquentia claruit. Hoc mihi maximum esse gaudium constat, ut filios florere videam in conversationis puritate et profectus diligentia. Iste est ornatus quem optavi in eis. Istae sunt deliciae quibus illos desideravi vestiri. Ista est munditia quam concupivi in illis. Hae sunt epulae in quibus illos iucundari amavi. His etiam anima reficitur esuriens et sitiens iustitiam. Hoc est vinum quod miscet sapientia invitatis ad mensam suam, dum septem columnis subnixam sibi domum construxit . In hac divina domo, frater [Cod. Sal., fili] carissime, te habitare semper obsecro; illius te epulis pasci deprecor; hoc te calicis mero inebriari exopto; non vanas saeculi pompas, non noxias corporis delectationes exsequi, quae non proderunt ambulantibus in eis, sed suos sequaces in aeternae perditionis voraginem demerserunt. Tu vero, amor animae meae, si quid sordium ex his contraxisti, lacrymis lava, poenitentia ablue, et vitae melioris manu dele; memor tui, memorque mei; animam meam laetificans, tuae parcens: quia salus tua consolatio mea est. Noli patrem sua mercede fraudare de te. Noli filii nomen delere in te. Si pro te non vis, vel pro me fac. Si vel me non curas, et te negligis; Deum time, dilige, honora. Ille est verus pater, ille redemptor, ille omnium largitor bonorum suscitat dormientem in deliciis animam. Contra tres tibi quotidie pugnandum est inimicos: contra diabolum, contra saeculum, contra carnem. Quomodo poteris secure dormire? Te vero dormiente vigilant, qui te occidere quaerunt. Quomodo non times flammas aeternae perditionis? Quid tu, parvi temporis hospes, patriam quaeris in peregrinatione, et illam oblivisceris in qua civis conscriptus es in baptismo? Cogita quis pro te pependit in cruce [patienter sustinens probra invidorum], cuius latus lancea perforatum tuae sanguinem redemptionis emanavit. Noli parvipendere pretium tuae salutis. Pro te traditus est, qui te fecit: imo omnium  creator ad redemptionis tuae pretium seipsum expendit. Cur te ignobilem facis, nobilissimo emptus pretio? Noli ex filio Dei facere servum diaboli. Quid pompaticis carnem induis vestimentis, et ornamenta animae non quaeris? Beatus vir, cuius est nomen Domini spes eius, qui non respicit in vanitates et insanias falsas. Melius est collo sapientiae monile suspendi, quam serico vanitatis involvi. Melius est castitate lumbos circumcingi, quam numerosis pomparum cingulis constringi, et ardentes bonorum operum in manibus portare lucernas, quam digitos annulis ostentationis radiare. Satius est pedes in Evangelium pacis expeditos esse, quam longo fasciarum nexu ligari. Heu! quod corrumpitur, tanta diligentia ornatur; et quod permanet, tanta socordia negligitur! Illud omni cura ornatur, pascitur et vestitur: hoc quasi vile supellectile nullo decore dignum ducitur! Terrenum colitur, et coeleste non curatur! Dei imago vilescit, et terrae species honoratur! Non ita, fili, non ita in te sit. Tu sacri altaris minister, tu summi honoris socius, tu sapientiae vas, flos adolescentiae, dignitatem tuam attende, et esto quod nominaris. Cogita corpus tuum in pulverem reverti et animam tuam ad iudicium rapi. Qualis tunc esse cupias, talem te nunc exhibe. Nunc tempus est laborandi, tunc remunerandi; nunc promerendi, tunc accipiendi. Qui plus laborat, plus mercedis accipiet. Curre, dum lucem habes. Qui hodie est, cras non erit, dicente Scriptura: Noli tardare converti ad Dominum, quia nescis, quid ventura pariat dies. Omnis gloria saeculi quasi flos feni decidet. Arescit fenum et flos eius deperit (I Petr. I, ). Memento creatoris tui, antequam veniat tempus afflictionis. Pugnemus fortiter, et vincamus perniciter, ut coronemur feliciter. Illum habemus adiutorem, quem et remuneratorem. Ille prior hostem vicit, ut nos vincere possimus. Triumphavit in cruce, ut nos regnemus in coelo. Ad nos descendit in terram, ut nos ascendamus ad illum in coelum. Filius hominis factus est, ut nos filii Dei esse mereamur, cui laus et gloria in omnes aeternitates. Amen. EPISTOLA CLXXXVI. AD AMICUM FIDELEM. Ardorem charitatis suae significat; hortatur ut omnibus sit exemplum vitae. Commendat lectionem sancti Evangelii, et Libri Pastoralis sancti Gregorii.  Dulcissimae dilectionis fratri et amico in Christi charitate salutem. Amico antiquo novus non est similis. Amicus qui fortunam sequitur, et tempus observat, qui iuxta qualitatem loci mutatur, nunquam verus fuit. O si mihi vox ferrea esset, et omnes pili verterentur in linguas, ut vel sic ad aures tui cordis verba dilectionis meae pervenire valuissent; vel in tuo pectore spiritus esset prophetiae, ut perspicere cordis mei arcana potuisses! crederes utique quam suavissimo sapore tui amoris pectus meum  impleretur. Sed nunc, quod valeo, faciam. Hos parvos apices, magnae indices charitatis, tibi dirigo, ut per hos intelligas quod vix intelligi potest. Sicut flamma potest videri, tangi autem non potest, ita charitas in litteris cerni potest, sed vix in animo scribentis sentiri valet. Quia sicut scintillae de igne sparguntur, ita dilectio litterarum officio volat. Sed plurimi sunt in quorum corde exstinguitur: ideo gratius lucescit, ubi vel aliqua eius flammula ardescit. Quia in te, frater sanctissime, veram inveni charitatem, ideo nulla terrarum spatia me prohibent, secundum opportunitatem portantis, cupiens te in Christo perenniter frui, cuius amor nostra utinam impleat corda ut per eius dilectionem nobis inviolabilis permaneat fraternitas, cuius charitatem sicut sacerdos Dei summi, sicut tuba coelestis, sicut praeco salutis cunctorum ingerere cordibus studeas. Quidquid illius respuit sanctitas, instantissime prohibe; quidquid illius diligit bonitas, ardentissime praedica. Non terrenae fragilitatis terreat potestas, non saecularis ambitio sacerdotalem severitatem compescat. Nolite timere eos qui corpus possunt occidere, animam autem non possunt. Esto omnibus vitae lucerna, praevius viarum Dei, exemplum honestatis. Esto miseris consolatio, medicina vulneratis, afflictis consolatio, pastor, non mercenarius, domus Dei, non spelunca latronum, palma florens, oliva semper virens (Ioan. X, ; Matth. XXI, ; Psal. XCI, ; Gen. VIII, ). Noli columbas Dei vendere. Gratis da, quod gratis accepisti (Matth. X, ). Irreprehensibilem teipsum in omnibus exhibe, ut vita tua doctrina sit populi, ut ex bona conversatione tua aedificentur plurimi. Lege diligenter, obsecro, Evangelium Christi, libros quoque alios canonicae auctoritatis. Sed et Pastorale beati Gregorii papae saepissime perscrutare. His epulis animam tuam pasce, ut habeas unde alios quoque reficere valeas. Mei quoque, obsecro, ut memoriam habeas inter missarum solemnia et sacras orationes tuas, ut divina clementia veniam mihi peccatorum, et coronam tibi meritorum praestare dignetur. EPISTOLA CLXXXVII. AD QUEMDAM FILIUM. Laudat discipuli devotionem et sapientiae studium. Non suos mores, sed exhortationes et sanctorum exempla sequi hortatur; commendat lectionem sanctae Scripturae, virtutum exercitium, curam adolescentum, etc.  Dilectissimo filio atque amabili meo Albinus salutem. Litterarum series tuarum laetificavit oculos meos, aspiciens in eis bonae devotionis intuitum, et sanctae sapientiae decorem, atque in eam discendi amorem; quod maxime tuis modo competit annis, vel pro aeternae vitae beatitudine, vel pro saecularis honore: quia nihil laudabilius est in homine quam sapientiae decus et charitatis affectus. Quod vero postulasti meos tibi inscribere mores, mirum videtur; dum die noctuque mecum fuisti, nec aliquid tibi celatum fuit, quid nobiscum ageretur. Nec dignum videtur, mea multum te sequi velle vestigia, nisi forte admonitionis verba, quae saepius audisti. Sed etiam magis sanctorum te instruant exempla, quae in sanctis leguntur Scripturis, et nostrae vitae stabilimentum dignoscitur esse. Tu vero, fili charissime, in charitate teipsum exerce, et in ecclesiasticis officiis ornare vitam tuam memento; vigilias et orationes frequentans et in lectionis studio die noctuque desudans quaerere Christum in litteris prophetarum praedictum, et in evangelica ostensum auctoritate. Et dum invenias eum, non amittas eum (Cant. III, ); sed introduc eum in domum cordis tui, et habeto eum rectorem vitae tuae. Ama eum sicut redemptorem, gubernatoremque tuum, omniumque tibi largitorem bonorum. Custodi mandata illius (I Ioan. V, ; Matth. XIX, ), quia in illis vita est aeterna. Et magna discretione teipsum circumspice, considerans quid agendum, vel quid  cavendum praecipiatur tibi. Et quidquid accepisti a magistro, vel Spiritu inspirante sancto intelligis, trade diligentissime, et doce; ut tibi semper augeatur intelligentiae donum, quia omni habenti dabitur (Matth. XIII, ), id est, docendi studium habenti augetur intelligendi scientia. Esto pauperibus et miseris quasi pater, humilis in ministrando, largus in dando, quatenus illorum benedictio veniat super te. Admoneasque adolescentulos qui tecum sunt de castitate corporis sui, de confessione peccatorum suorum, de assiduitate discendi, de conversatione sobria, de ebrietate cavenda, de luxuria fugienda, de vanitate huius saeculi non sequenda. Sed discant in adolescentia, ut habeant, quod doceant in senectute. Deferant enim honores senioribus, ament vero ecclesiastica officia. Ergo praevide ut bona videant in te exempla cum sanctorum exhortatione verborum. Pro huiusmodi religione et devotione Dei omnipotentis te gratia consequatur et exaltet, et honorificet inter homines, et vitam tibi praestet sempiternam. De libris vero quos rogasti, id est, in Epistolas Apostolorum beati Bedae tractatum, soror mea Gysla habet. Dum illa remittet eum mihi, dirigam vobis. De Benedictione Patriarcharum, de quibus rogare tibi quoque placuit, composui olim epistolam sub nomine tuo Samuelisque condiscipuli tui. Nescio si de ea postulasti, sive de quolibet alio auctore. De epistola interrogasti, quid esset? Nam ἐπὶ super, στόλα habitus Graece dicitur. Unde Adrianus imperator Epictetum philosophum inter alias inquisitiones interrogavit, quid esset cinctum? At ille videns eum epistolam manu tenentem, respondit: Quod manu tenes. Volens intelligere, quasi supercinctorium esset epistolae sigillum, quo a foris vestiatur chartula. Hanc habeto interpretationem, donec meliorem invenias vel veriorem. EPISTOLA CLXXXVIII. AD FILIUM AEGROTUM. Solatur illum, et hortatur ad confessionem peccatorum.  Charissimo Filio unicae dilectionis in Christi benedictione salutem. Festinavi obviam vestrae dulcedinis praesentiae, et ecce mutuata vice pro laetitia visionis vestrae, tristitiae chartula advenit, vestram denuntians lacrymabili textu infirmitatem, propemodum te in limine huius vitae suspirare; sed quantum de tuo contristor labore, tantum de divina laetificor pietate, qui te tam diuturna infirmitate decoxit, ut purior appareas conspectui illius. Beatus homo, qui corripitur a Domino; flagellat vero omnem filium, quem recipit (Hebr. XII, ). Haec spes te consoletur, charissime fili, et si quid saeculi in tuam deveniat potestatem, quasi obsides pacis praemitte ad Dominum, et diligenter minutissimas quasque verborum et cogitationum, imo et factorum sordes apud confessorem fidelem et prudentem, secundum tuam conscientiam, purifica, ut nihil remaneat, in quo malignus te apud summum Iudicem habeat accusare. In Domino Iesu fortissima spe confide, qui ad unam confessionis vocem latroni paradisum promisit: et si illius clementia, quae occidere solet et vivificare, te in pristinum sanitatis officium revocare velit, talis esto moribus, qualis nunc voluntate; et talis tunc opere, qualis nunc cogitatione, ut tibi in salutem proficiat perpetuam, sive infirmitatis labor, sive sanitatis effectus. Habes me, quantum valeo, fidelem sive in iter illud terribile adiutorem; sive in vitae praesentis solatium consiliatorem. Quod vero tua inquisivit charitas de duorum distantia locorum, id est, sive in canonica sede, sive in monachica sanctitate melius esset ultimi diei exspectare spiraculum? ubique Deus est, qui meritorum magis, quam locorum considerat qualitatem; et si sub orario plus laborasti, quam sub cucula in servitio Dei, quid causae est, in articulo mortis tui laboris insignes abiicere, et alterius quaerere iudicium? Nisi forte sub cucula, Deo miserante ab hac convalescas infirmitate, militare disponis: tamen quamdiu vivas, in maiorem sanctae Dei Ecclesiae profectum tuae cogitationis dirige voluntatem: orationum igitur causa et fraternae intercessionis solatium cum monachis corporis requies optanda esse videtur. Si quid perperam dixi, non mala voluntate, sed imperitia me arbitreris loqui: tu vero consiliarios tecum, scio, pios et prudentes habes, quorum consilio ad salutem animae tuae uti ratum esse videtur; mea vero parvitas nunquam a vestra recedit charitate, et si, ut decet, intelligere nequeat, tamen, ut debet, desiderare non cessat. Rogo ut quidquid de tua eveniat vita, citius me cognoscere facias, ut sive abeuntem lacrymosis prosequar intercessionibus. Deo miserante dies aeternos vel temporales habeas semper felices in Christo. EPISTOLA CLXXXIX. AD ANTONIUM. Conqueritur de sui oblivione, spectacula reprobat, et Homero se de iis scripsisse dicit, etc.  Antonio Albinus salutem. Quam plana via fuisset per bellica rura ad currendum vel ad volandum charitatis pennis! Timeo ne forte fractae sint alae, quae ex eis, ut aliae, potuissent inseri. Ideo nidus paternus non visitatur, nec saltem columba pedibus, ut quondam in Graecia legatis, affert litterulas. Quid ad haec sic iturus Orpheus? Orpheus... inter delphinas Orion. Vertitur oenofori fundus, sententia nobis.  Ego ludo, ego serie dormientem saepius suscitare nisus. Sed nec cantante saltatum est, nec plangente lamentatum. Omnia vel medium fiant mare, vivite silvae, Dixit amans spernenti se. Idem in eodem Poeta: Invenies alium, si te hic fastidit Alexis. Putavi me venire ad te, et unicae auriculae suavia susurrare, et alteri dura decantare; sed prohibuit me Romanus comes ingrato tempore. Si illius insurgat contra me praelium, in hoc ego sperabo ; quia virtus ex infirmitate perficitur . Vereor, ne Homerus irascatur contra chartam prohibentem spectacula et diabolica figmenta, quae omnes sanctae Scripturae prohibent, in tantum ut legebam sanctum dicere Augustinum: Nescio homo, qui histriones et mimos et saltatores introducit in domum suam, quam magna eos immundorum sequitur turba spirituum. Sed absit, ut in domo Christiana diabolus habeat potestatem. Olim tibi de his scripsi, optans salutem charissimi filii toto cordis affectu; volens per te fieri, quod per me non posse fieri agnovi. Tuus vero animus, fili charissime, congaudeat in servitio Dei et in salute fraterna, ut tibi ex profectu aliorum merces accrescat meritorum. Ideo saepius desideravi exhortatorias dilectionis vestrae litteras. Sed nescio quae causa vel me rapuit ex mente tua, vel te ab exhortatione cessare compulit. Beatus qui loquitur in aure audientis. Utinam omnes tali te desiderio audirent, sicut ego unanimus tuus! Vel castigatus scribe, ut vindices te, quia rogatus noluisti, ut confortares me. Valeto in pace perpetuae beatitudinis, fili charissime. EPISTOLA CXC. AD ANTONIUM. Nuntiat fratres insulae Lirinensis advenisse, et fratrem Adalhardi vocatum ad palatium fuisse, etc.  Pio, prudenti atque religioso filio Antonio Albinus matricularius salutem. Quidam praedicator iuxta apostolum importunus debet esse; sic etiam quaedam charitas importuna se minime grato ingerit auditori: nec spreta tacere novit, quae etiam nec fluminibus obrui valet, nec tempestatibus exstingui, ne semel accensa subito exstinguatur. causa fuit huius chartulae, quam subnectere calamus meus curavit. Igitur fratres venerabiles et religiosi de monasterio Hilirinae insulae ante paucos dies venerunt ad nos omnia narrantes de illis prospera partibus: sed et hoc addiderunt quod filius meus frater vester cum abbate palatium adire iussus esset, secundaque hebdomada post Pascha iter incepisse. Hoc te scire volui, ut provideas bono consilio fratri tuo, quid sit agendum. Quantum meae parvitatis consideratio perspicit, valde necessarium ei videretur, ut revertatur ad fratres suos, et ea vita vivat, in qua salvatus fuit de periculo mortis, in quo pene periit. Quid iterum regreditur, ubi propemodum perditus fuit? Non sit tibi durum cum Homero nostro consilium inire salutis perpetuae de fratre tuo, et mittere ad amicos vestros, qui sint in palatio, qui illum bonis erudiant consiliis, et revertendi ei licentiam inquirant; litterisque vestris illum admonere, ne dubitet animo, ne titubet gressus illius; sed unanimiter pietatem imperialem poscat regrediendi facultatem. Credas velim has litterulas ex charitate dictatas esse, ut tu habeas mercedem, et frater tuus salutem aeternam. Vive feliciter in charitate Christi, et omni religione sancta, fili charissime. EPISTOLA CXCI. AD ANTONIUM MONACHUM. Antonio ad se invisuro significat animi sui laetitiam. Homeri vanitatem in histrionibus carpit; conqueritur de intermisso litterarum commercio, quod ait non esse contra regularem vitam. Post obitum sui memoriam exoptat.  Filio charissimo Antonio Albinus salutem. Laetatus sum in lectione chartulae quam mihi tua direxit charitas, sed amplius in solatio germanitatis tuae, quia valde ex die cognitionis tuorum, intimo cordis affectu amavi eos, quamvis non aequaliter ut te, quia aequaliter ad me non pertinebant; te specialius ex omnibus fere amicis unum. Gratias quod tandem aliquando refloruisti, aperire os, appellare Patrem, sive charitatis, vel etiam hospitalitatis gratia. Mandavi Hubone qui praeest rebus sancti Martini ad satisfaciendum animo tuo, condicto die obviam tibi esse. Quod de emendatis moribus Homeri mei scripsisti, satis placuit oculis meis; licet semper honorabiles habuisset mores, tamen nullus est talis in hoc saeculo qui non habeat oblivisci, quae retro sunt, et se extendere in anteriora, donec perveniat ad perfectionis coronam. Unum fuit de histrionibus, quorum vanitatibus sciebam non parvum animae suae periculum imminere, quod mihi non placuit, quapropter scripsi aliquid exinde, ut integram amoris mei illi ostenderem sollicitudinem; mirumque mihi visum est, quomodo tam sapiens animus non intellexisset reprehensibilia dignitati suae facere, et non laudabilia. Suadeo dilectioni tuae, ut ubicunque vadas, verbum Dei fulgeat in ore tuo, secundum opportunitatem temporis vel loci, quatenus bona conversationis tuae fama praedicationis instantia adornetur. Quod in prima paginulae tuae fronte parafrasticas apologetici sermonis excusationes legebam, paradigmatico calamo conscriptas, grate suscipiebam eas, quamvis minus necessarias aestimarem illas. Conscius cordium nostrorum novit, qua charitate litterarum consolationis tuarum desiderarem; vel quo timore calamum suspendisses in pariete regularis domus. Aut ego forsitan tanto indignus fui consolatore, aut magis spem posui in homine quam Deo placuisset: tamen nolim tuam bonitatem de aliis id egisse, sed omnibus omnia factus, ut ex omnibus mercedem merearis habere apud Deum. Christus, ut in historiis legitur, Abagaro regi pagano scripsit epistolam: aut beatus Paulus inter eos non fuit, de quibus Scriptura dicit: Erat illis cor unum et anima una, et erant illis omnia communia, et bene fecit scribendo amicis? Aut si fecit, male fecit tantas amicis scribendo epistolas? Vel quomodo meas ausus fuisti legere litterulas, et tuas mihi non dirigere? Si contra regulam est aliis scribere, utique contra regulam est et aliorum legere. Opto ex magno cordis mei desiderio, nullatenus te plus peccasse in custodia regularis vitae quam exhortatorias volentibus edere chartas. Vulnerasti siquidem cor meum, sed si tempus medendi adhuc fieri valeat, sana vulnus charitatis calamo, ne putrescat in peius. Non enim tibi sunt indiga pigmentorum genera magno emenda pretio, nec cum periculo cor leonis extrahendum; sed aperi cor charitatis tuae, et irriga coelestis rore benedictionis arentia cordis mei rura, ut semper generare incipiat prioris pacis et concordiae . Nunquid non me familia sancti Petri te hortante et deprecante, in gremium fraternitatis suae suscepit, quasi unum ex illis? Si amico prodesse timuisti, quare non fratri et consocio germanitatis tuae? Nunquid regularis constrictio prohibet te fratrem exhortari tuum? Aut falsum est quod promisistis, aut verum est quod tu de fratre bene non fecisti. Sed cessent quaerimoniae, fiant charitatis solatia inter fratres, sine qua nihil Deo placere poterit; et si sit in corde, agnoscatur opere: si intus ardeat, foris fulgeat. Ideo Spiritus sanctus missus est in specie ignis et linguarum, ut quod intus ardet in corde, foras ferat in verbo charitas, ut poeta cecinit: Mentibus instat amor, sermonibus aestuat ardor. Ego militaris cingulo laboris deposito quietus Deo servire desiderans, nimium trepidus exspectans, qua hora dicatur mihi: aperi pulsanti, festina ad tribunal iudicis tui, ut audias quidquid operatus [Ms., operasti] in vita tua fuisti. Si te, fili mi, superstite haec hora adveniat Patri, tu vero cum tuis omnibus fidelis intercessor adesto, ut diras accusantium facies evadere, Deo Iesu miserante, valeam, cui laus et gloria omnium bonorum suorum, quae non solum mihi, sed omni humano generi mira contulit pietate. Tu vero, fili charissime, prospere proficiens et feliciter vivens valeto in aeternum. EPISTOLA CXCII. AD ANTONIUM MONACHUM. Desiderat multum orationes Antonii, ut Deum semper amare possit et laudare.  Antonio Albinus, mansionario matricularius salutem. Ideo dico mansionarium te, quia multae sunt mansiones in domo Patris aeterni, quarum te non solum habitatorem, sed etiam inter apostolicam auctoritatem iudicem esse opto, quis, in qua dignus habitare discernatur. Deprecor tota cordis intentione, ut habeas Albinum tuum in ore et corde, dum animam offers tuam in conspectu Spiritus sancti, deprecans ut eruat me Spiritus Paraclitus de spiritalibus animi mei tentationibus, quatenus digna sit anima mea summum bonum, id est Deum verum amare et laudare; quia haec est angelica vita; semper et hoc agunt iugiter, quod nobis necesse est saepius agere: Et qui plus amat Deum in terris et laudat, magis eum habet in coelis. Infelix est haec vita, et tota aerumnis plena; non est nobis salus nisi in Domino Deo Christo, quem tua semper devotio amet, laudet et praedicet; et in orationibus tuis sanctis conservos tuos semper adiuva, et me maxime peccatorem, quem Patris nomine, licet indignum, dedicasti; et saluta fratres nostros, commilitones tuos, ex nostri nominis officio, et specialiter eos, quos familiarius nos dilexisse scias. Vos vero omnes in fraterna charitate et in unitate pacis sanctae divina gratia, in perpetuum custodire dignetur, dilectissimi fratres! EPISTOLA CXCIII. Aenigmatica.  Antonio Paulus. Venerunt mihi litterae sexto Idus Quintilis ad Uuicos, gaudio plenae de meo et de tuo, et de nontermino , quae in me usque modo manserunt, et mansura erunt, credo, licet durissime passus essem praesentiam absentiae, et absentiam praesentiae. De visitatione vero fraterna saepius volui secundum opportunitatem itineris; sed secunda in pronomine persona optime novit, unde remansit; imo necdum agnosco, quomodo fieri possit hoc. Scito, quod litterae tantummodo non sufficiunt ad meum et tuum (quia haec sunt, quae mundum destruunt) si non aderunt ego et tu. Hucusque tres litterae in tristitia fuerunt, duobus hoc facientibus; sed septem omnia sufferunt, donec sex et octo simul gaudeant, et septem stent in loco suo, quia a senarii numeri perfectione per septenarii gratiam ad octonarii beatitudinem ascenditur; et fiat unitas primi et extremi per medietatem, quia cuncta in creaturis tribus istis terminis ad unitatem perveniunt; et si tolluntur de medio unum, de ultimo duo, erunt tres termini aequales, mirabiles in perfectione omnium creaturarum, quae a tribus personis in unitatem potestatis conditae sunt. Haec legens intelligat et laudet subtilissime largitorem sapientiae, et vivat in eo feliciter. Saluta fratres; pueros et perfectos, legentes et intelligentes, amantes et benefacientes, Christum colentes et charitatem habentes; et hi omnes valeant, vigeant, floreant in omni perfectione vitae et laudis Dei aeternaliter. EPISTOLA CXCIV. AD CONGREGATIONEM SANCTAE MARIAE ET PATREM MOROALDUM. Cupit eorum societate frui, et amicitia.  Beatissimae et sanctissimae Dei genitricis semperque virginis Mariae congregationi, et pio Patri Moroaldo, ultimus sanctae Ecclesiae clientellus Alcuinus in Christi charitate salutem. Saepius vestrae sanctitatis audiens famam, et ideo me vestrae familiaritati adiungere desideravi. Sed modo tempus opportunum occurrit, per praesentem fratrem obnixis precibus meipsum vobis commendare. Quapropter per sanctae Virginis Filium vestram suppliciter obsecro unanimitatem, ut me, licet indignum, vestris animis atque manibus accipere dignemini,  non quasi ignotum, sed quasi fratrem. Quia licet oculis carnis non vidissem, tamen oculis cordis vos videre videor, et valde diligo; honestatemque vitae vestrae animo complector studioso, cupiens vestram beatitudinem ubique proficere in Domino, et ad perpetuae pacis pervenire laetitiam. Orantes pro nobis, vos semper valete in Christo, fratres dilectissimi? EPISTOLA CXCV. AD MATREM ET FILIAM. Hortatur ad bona opera; et precibus earum se commendat.  Albinus matri et filiae in Christo salutem. Laetante animo salutationem accepi vestram, suppliciter deprecans ut Deus Christus misericorditer devotionem respiciat vestram; magis magisque faciat in sua proficere voluntate, et ad coronam gloriae vestram deducat conversationem. Filia sit matri in omni bono obediens; mater sit in salute filiae devota: utraque in Dei servitio semper studiosa, in castitate facientes quae sunt Deo placita. Subiectamque vobis filiam in omni timore Dei educate, quasi rationem redditurae pro singulorum animabus. Quapropter ut filios filiasque cum omni diligentia eos erudite, ut non solum carnale solatium, sed etiam spiritale gaudium habere mereamini. In pannoso paupere Christus non despiciatur, sed in domum deducatur, foveatur et reficiatur; quia refectio egeni salus est divitis. Canonicas horas in laude divina omni studio peragite, quatenus ab angelis exaudiatur et a Christo accipiatur concentus psalmodiae vestrae. Modestia vestra, iuxta Apostolum, nota sit omnibus hominibus; quatenus et praesens vita exemplum sit in salutem multis, et futura pro laudabili pietatis conversatione a Deo remuneratore omnium bonorum recipiatur. In fine vero huius chartulae vestram deprecor almitatem, ut inter vestras orationes mei nominis memoriam habere dignemini: et ea charitate mihi salutem deprecamini perpetuam, qua vos per hanc epistolam de vestra admonere studui; hosque legentes apices in Christo valete semper charissimae. EPISTOLA CXCVI. AD EUGENIAM FILIAM. Hortatur ad fortitudinem in tribulationibus, quas ipsa innocens cum Dei servis patitur ab iniquis regibus.  Albinus Eugeniae filiae virgini charissimae in Christo salutem. Litteris dilectionis vestrae acceptis, et dulcissimis cum gratiarum actione muneribus, valde laetatus sum in fide et charitate vestra. Auditisque tribulationibus quas non solum vestra innocentia patitur, verum etiam pene omnis servorum Dei multitudo: quia reges vobiscum tyranni facti sunt, non rectores; nec ut olim reges a regendo, sed a rapiendo dicuntur. Sed forti animo esto; multae sunt enim tribulationes iustorum ut consequi valeas, quod sequitur: Sed de his omnibus liberabit eos Dominus. Et Dominus in Evangelio: Tradet frater fratrem in mortem, etc.. Sed in patientia vestra possidebitis animas vestras. Aurum non splendescit, nisi  igne probetur. Iob lateret occultus, nisi tribulationibus probaretur; de quo Iacobus apostolus, dum nos ad patientiam hortaretur, ait: Iob audistis, et finem Domini vidistis. Tribulatio patientiam operatur, ait Apostolus, patientia autem probationem, probatio vero spem (Rom. V, , ). Qualem spem, nisi perpetuae beatitudinis? Si margaritam invenisti pretiosam, venditis omnibus eme illam: teneas, nec dimittas eam (Matth. XIII, ). Saeculum hoc in maligno est positum (I Ioan. V, ). Sunt homines seipsos amantes, Evangelio Christi non obedientes. Unusquisque viam voluntatis suae graditur, non sequens eum, qui ait: Ego sum lux mundi, qui sequitur me, non ambulat in tenebris, sed habebit lumen vitae. Item: Qui vult post me venire, abneget semetipsum, tollat crucem suam et sequatur me. Crux tollitur, dum per patientiam tribulatio vincitur. Nemo miles coronabitur, nisi qui legitime certat. Legitime certare est virgini, ut sit sancta corpore et anima, et sit digna Christo sponsa; cantans quotidie: Dilectus meus mihi et ego illi, qui pascitur inter lilia; id est, inter candorem virginitatis. Memor esto virgines esse prudentes et fatuas. Si antiquus hostis in te ipsa, id est, in corpore tuo tentationis locum non invenit, omnino exterius quaerit, quomodo animi fortitudinem enervare valeat; cui forti animo resistendum est. Non sunt enim, ait Doctor egregius, condignae passiones huius temporis ad superventuram gloriam, quae revelabitur in nobis; dum revelata facie videbitur Deus deorum in Sion. Et virgo, quocunque ierit, agnus sequitur eam. O nimium felix, cui nec felicior ullus. Quae beata Dei Genitrice ducente omnia secreta coelestis regni intrare merebitur penetralia. Non nocet multum quod iter perficere non valuisti quod coepisti, Deo aliquid melius providente tibi. Expende in pauperum solatia, quod in tanti itineris viaticum tibi praeparasti. Da quod habes, ut accipere merearis quod optas. Habeto eius pleniter in corde charitatem, quem defensorem tibi petis in tribulatione. Non est diabolo facilis vastatio domicilii, in quo est habitatio Christi; a cuius latere cadent mille et decem millia a dextris eius. Illum habeas opto consolatorem in omni tribulatione tua, quem habebis remuneratorem totius poenitentiae tuae. Respice in eum, qui ait: Confidite, ego vici mundum. Illius te aeterna potestas in omni tribulatione vincere faciat, et palmam perpetuae beatitudinis accipere concedat, qui ait: Dabo ei manna absconditum (Apoc. II, ), quod nullus novit, nisi qui acceperit. Valeto, in omni virtute et sapientia florens, charissima filia. EPISTOLA CXCVII. AD FILIAM SPIRITALEM. Castitatem cum eleemosynarum largitate commendat.  Charissimae in Christo filiae Eugeniae Albinus salutem. Placet mihi saepius in parvis [Cod. Sal., tametsi in paucis] litteris, non tamen parva officia salutationis tuae dirigere germanitati, et tuis ingerere cogitationibus admonitionis meae, vel promissionis tuae [Cod. Sal., sanctae] salutiferas collationes, quatenus nobilissimum virginitatis decus integro conservare corpore coneris, rememorans gloriosam castitatis mercedem. Ecce in coelis per magna aeterni regis palatia agnum sequuntur, quocunque ierit. Quid hac gloria beatius, vel hac beatitudine gloriosius? Ubi naturae victor omnium conditori creaturarum consociabitur.  Nec labor quotidianus deterreat, quem spes tantae remunerationis consolabitur. Paucorum labor dierum aeternis remunerabitur praemiis. Sit quoque virginitas eleemosynarum largitate fertilis, nec sibi caducas divitiarum gazas avida congreget manu: sed larga mente in membra sui distribuat sponsi. Geminis, charitatis scilicet et castitatis pennis, ad alta coelorum regna transvolet. Nec virgo, carnis concupiscentiae vinculis libera, avaritiae laqueis constringatur, sed sui ipsius victrix, etiam saeculi ignavia, cupiditati non succumbat: sed sibi misericordiae operibus, quasi ramis virentibus, in arcem coelestis Hierusalem viam sternat, ubi laudibus excepta angelicis magni imperatoris thalamum aeterna introducatur laetitia. Ut hoc fieri valeat, vigilare debet huius inquisitor margaritae, non inertiae sopitus somno dormitare: imo saepius orationibus nocturnis vel diurnis pulsare ianuas perpetuae civitatis; et veniens apertas inveniet, quas quisque ab hoc carnali carcere deductus, nimium intrare cupiet; quod ante summa diligentia praevidere debet, ut portas tunc inveniat patentes, angelicosque choros suscipientes obviis manibus animam ad deducendum in cubiculum regis aeternis fruituram gaudiis; perpetuumque laudis carmen decantabit in praesentia sui sponsi dicens: Benedic, anima mea, Dominum et omnia opera eius: in omni loco dominationis eius, benedic anima mea Dominum. Vivas, valeas et floreas, virgo nobilissima, in Christo. EPISTOLA CXCVIII AD HUNDRUDEM FEMINAM Hortatur ad devotionem et vitam exemplarem in palatio regis. Salutem precatur reginae, et Egfrido.  Deo devotae feminae Hundrudae Alcuinus diaconus salutem. Benignitatis tuae salutationem et munuscula gratanter accepi; in quibus te agnovi conditae olim amicitiae bonam abundare memoriam; credens quoque tuam similiter non oblivisci prudentiam, qualiter devotio mea te iam praesentem de charitate Christi, et honestate vitae diligentissime admonuit. Ideo non opus esse arbitror, multis illa reiterare sermonibus, sed paucis deposcere litterulis; ut omni hora vel momento dies in mente habeas aeternos, et praepares te in occursum Domini Dei tui, ut sine timore videre valeas Iudicem vitae tuae, quem tota virtute dilexisti in pectore tuo. Sit cogitatio tua in praesentia Dei, in sobrietate vitae, et sermo tuus in modestia veritatis, et opera tua in castitatis honestate, ut exemplis tuis adolescentiores erudiantur, seniores congaudeant, omnes aedificentur, ut in palatio regis regularis vitae devotio in tua videatur conversatione. Quatenus summi regis pietas in omni te custodiat prosperitate, et in bonis operibus usque ad finem vitae perseverantem, aeterna te remunerari gloria dignetur. Saluta, obsecro, domnam reginam ex meae parvitatis nomine. Scripsissem exhortatorias illi litteras, si illi propter occupationes regis  meos apices legere licuisset. Sciat tamen certissime sibi quoque dominae, quantum valeo, fidelem esse. Tamen gestum est de monasterio Inmercum, sicut de illorum non speravi bonitate. Faciant de me, sicut illis placeat. Nam fides mea apud illos non violabitur, credens tanto meliores habere illos, quantum meliores sunt meritis et dignitate. Omnipotens aeterna protectione eos ubique custodiat, protegat et regat cum omnibus fidelibus suis. Egfridum filium meum diligenter saluta. Opto, ut floreat in voluntate Dei, et prosperitate multis feliciter annis. Valeto semper, dulcissima soror. EPISTOLA CXCIX. AD AEDILTHYDEM FAMULAM DEI, OLIM REGINAM. Instruit optimis vitae documentis.  Dilectissimae in Christo sorori Aedilthydae matri humilis levita Alcuinus salutem. Vestrae benignitatis munera gratanter suscipiens, vestrae dilectionis salutatoria verba libenter audiens, fateor magna me dulcedine esse gavisum, cognoscens fidelem in vestro pectore permansisse charitatem, quam nec terrarum longinquitas interrumpere poterit, nec fluctivagi maris aestus procellosis undis obruere valet, quo minus ad me usque beneficiosa munificentia pervolasset. Sicut legitur: Aquae multae non potuerunt exstinguere charitatem, nec flumina obruent illam. Igitur charitas quae deseri potest, nunquam vera fuit. Nil homines ita Deo appropinquare facit, sicut charitas. Qui in charitate manet, in Deo manet, sicut dicit Scriptura, quia Deus charitas est. De qua ipse Salvator ait: In his duobus praeceptis tota lex pendet et prophetae, id est, in charitate Dei et proximi. Per charitatem proximi ad Dei dilectionem pervenitur. Dicit enim Ioannes evangelista: Si fratrem, quem vides, non diligis, quomodo Deum, quem non vides, diligere potes? Sed fraterna charitas in admonitione spiritali et in solatio saeculari ostendenda est. Sicut enim corpus cibo pascitur, ita anima sacris doctrinis alitur. Ideo utrumque facere debet qui potest: et pauperi larga porrigere manu quod indiget, et esurientem animam salutifera admonitione reficere: maxime qui praesunt aliis et multorum curam habere videntur. De hoc studiose vigilare pro singulis animabus, quasi rationem redditurus pro eis in die iudicii. Qui negligenter talentum servat acceptum, poenam patietur suae negligentiae condignam; qui vero multiplicat diligenter pecuniam Dominicam, magnam accepturus erit mercedem a Domino Deo suo. Scire debent praelati quod quanto plus laborant in salute subiectorum suorum, tanto maiorem accepturi erunt gloriam, dicente in die iudicii Domino Deo illis: Euge, serve bone et fidelis, quia super pauca fuisti fidelis, supra multa te constituam, intra in gaudium Domini tui. Quid hac voce iucundius? quid hoc auditu beatius? Hanc vocem audire merearis, charissima soror, omni instantia tibi subiectos instrue, verbis admone, exemplis erudi: quia illorum salus tua est remuneratio. Noli propter hominis terrorem tacere, sed propter Dei amorem loquere. Argue, increpa, obsecra; publice peccantes palam castiga, ut caeteri timorem habeant (I Tim. V, ); alios in spiritu mansuetudinis admone; alios in virga pastorali corripe, diligenter considerans quid cui conveniat. Quidam itaque maligni morbi per dulcia, quidam per amara sanantur pocula. Anus et senes quasi matres et patres honora; iuvenes quasi fratres et sorores dilige; minores aetate quasi filios filiasque erudi, et omnium curam habeto in Christo, ut omnium mercedem habeas a Christo . Fidelis vero dispensator pecuniam Domini sui, id est, animas sibi commissas augere studeat per diligentiam, non minuere per pigritiam; quia servus bonus coronabitur a Domino suo, malus vero  damnabitur, sicut in Evangelio dici a legentibus intelligi potest. Tu vero labora diligentissime in opere Dei, ut retributionem magnam accipias in regno Dei. Eleemosynae tuae praecedant te et viam tibi faciant. Munera enim dilatant viam hominis, et spatium ei ante principem faciunt (Prov. XVIII, ). Hospites et peregrini sumus in hac terra . Patria nostra in coelo est. Non est bonum transitoria diligere, et sempiterna negligere. Unusquisque sicut operabitur, sic accipiet a Deo suo, qui reddet unicuique secundum opera sua (Matth. XVI, ). Vigiliae et orationes tibi sint frequentes, et psalmodia in ore, non vaniloquia in lingua. Sed dilectio Dei in corde, et non ambitio saeculi in mente. Praeterit enim quidquid amatur in mundo: permanet quidquid diligitur in Christo. Volentes nolentes aeterni erimus. Omni intentione studeamus, ut fideliter vivamus, ubi semper mansuri erimus. Sanctorum festivitates cum laude divina, et pauperum eleemosyna frequenter honora, quatenus eorum merearis intercessione illorum esse particeps beatitudinis. Sint tibi sermones veritate laudabiles; sint mores sobrietate et modestia amabiles; sint manus largitate honorabiles: sit totius vitae conversatio exemplum in omni bonitate aliis, ut dignitas personae tuae laudetur ab omnibus, ametur a pluribus, et per  Dei nomen glorificetur, ipsa dicente Veritate: Sic luceat lux vestra coram hominibus, ut videant opera vestra bona, et glorificent Patrem vestrum qui in coelis est. Magnum habemus Patrem, Deum scilicet omnipotentem. Quam nobilis in moribus, quam modestus in verbis, quam castus in corde, quam misericors omnibus debet esse filius Dei, ipso praecipiente: Estote misericordes, sicut et Pater vester coelestis misericors est. Imitemur quantum poterimus illius bonitatem, ut aeternam beatitudinem cum illo habere mereamur: ait enim non solum apostolis, sed etiam et nobis: Exemplum enim dedi vobis, ut quemadmodum ego feci vobis, ita et vos faciatis. Item: Qui sequitur me non ambulat in tenebris, sed habebit lumen vitae (Ioan. VIII, ). Quid superbit homo in saeculi divitiis? Christus pauper factus est pro nobis, ut per illius paupertatem, quam pro nobis accepit in terra, nos divites essemus in coelo. Cito enim putrescit caro in terra, quam tanta diligentia ornamus in deliciis. Insuper et de sepulcro cogitamus ornando; vanitas haec vanitatum est. Melius est his opibus animam vestire, quam spurcitiam carnis ornare. Christus sepultus est in spelunca, non in templo. Hoc ideo dico, quia aliqui viventes suam solent fabricare sepulturam. Quid mihi, ubi vermi putrescat esca? Tantum ut anima requiem habeat, studendum est, ut illa vivat feliciter, quae mori non potest. Veniet enim tempus, quando corruptibile hoc induetur incorruptionem , et resumet anima quod reliquit in terra. Tunc homo pariter anima et corpore regnabit cum Christo, qui hoc totius [Forte, nunc totus] anima et corpore, serviebat Christo.  EPISTOLA CC. AD EDILTHRUDAM. Consolatur matrem de morte filii.  Dilectissimae in Christo matri Edilthrudae humilis levita Alcuinus salutem. Quia praesentialiter vestram dulcissimam dilectionem, ob longitudinem habitationis nostrae, admonere nequeo, ideo litterarum officio implere non cesso, quae linguae ministratione denegatur, desiderans toto cordis mei affectu, te ubique, charissima mater! in omni proficere bono, ut digna efficiaris in eorum censeri numero de quibus in Evangelio Dominus noster Iesus Christus respondit: Omnis qui fecerit voluntatem Patris mei qui in coelis est, ipse mihi mater et frater. Quomodo mater, nisi sancta charitate in visceribus cordis perfecti quotidie generatur? Ecce qualem filium poterit pia mater habere, eumdem ipsum Deum regem ac redemptorem; etiam et in omnibus tribulationibus consolatorem. Multae sunt tribulationes iustorum (Psal. XXXIII, ); sed maiores sunt consolationes Christi. In quo debet homo saecularis miserae eventu contristari, qui fontem totius consolationis, id est, Christum habitatorem possidet in pectore? Imo magis gaudendum est in tribulationibus propter spem aeternae beatitudinis, dicente Apostolo: Per multas tribulationes oportet nos intrare in regnum Dei. Item: Flagellat Deus omnem filium quem recipit (Hebr. XII, ). Item de apostolis legitur: Ibant autem gaudentes apostoli a conspectu concilii, quoniam digni habiti sunt pro nomine Iesu contumeliam pati. Sciat dilectio tua quia filius tuus spiritalis Dominus Iesus non est mortalis; vivit, vivit, et in dextera Dei Patris vivit et regnat. Ideo de carnali filii tui morte non contristeris; imo magis nec de tui corporis abso: sed labora omnibus horis et momentis, ut anima feliciter vivat cum Christo, et in spem bonitatis illius consolare, quia multae miserationes Dei. Te vero superstitem reliquit filio carnali, ut per tuas intercessiones et eleemosynas misereatur et illi. Forte in peccatis suis mortuus est, sed in misericordia potest fieri ut vivat divina. Nam latro, qui in scelere suo suspensus est cum Christo, sed in misericordia salvatus est Christi. Noli lugere eum, quem revocare non poteris; et si Dei est, non illum doleas amissum, sed tibi in requiem gaudeas praemissum. Si duo sunt amici, felicior est mors praecedentis quam subsequentis, habet enim, qui fraterno amore pro se quotidie intercedat, et lacrymis lavat pristinae errores vitae. Nec dubites prodesse piae sollicitudinis curam, quam pro anima illius geris. Tibi proficit, et illi. Tibi itaque, quae in fide facere dilectione [Ita Cod. mendose; f. leg., quia in fide facis et dilectione]: illi, ut vel poena levigetur, vel beatitudo augeatur. Larga est et inaestimabilis pietas Domini nostri Iesu Christi, qui vult omnes homines salvos fieri (I Tim. II, ), et neminem perire. Noli, ut praedixi, in tribulationibus tuis contristari, sed, si maiores tibi superveniant, gaudeas in illis, dicente Apostolo: Non sunt condignae huius temporis passiones, ad superventuram gloriam, quae revelabitur in nobis. Sicut aurum in igne examinatur, sic homo in camino tribulationis comprobatur. Dum potestatem habeas rerum tuarum, fac ex eis eleemosynam, quia nescis quid ventura pariat dies. Nullus tibi dispensator fidelior potest esse quam tu ipse; et libentius munera praecedentia nos, quam subsequentia Deus accipiet. In multis enim offendimus omnes (Iac. III, ), sicut Iacobus ait apostolus. Item Ioannes evangelista dixit: Si dixerimus quia peccatum non habemus, nosmetipsos seducimus. Et iuxta Salomonem: Redemptio viri propriae divitiae (Prov. XIII, ). Et qui plus habet, plus exigetur ab eo. Dispensatores saeculi debemus esse non possessores: exsules enim et peregrini sumus in hac vita, sicut omnes patres nostri (I Paral. XXIX, , et Psal. XXXVIII, ). Illorum mors nobis nostram omni hora oculis opponat; et illorum bona conversatio in Christo, nostrae sit eruditio vitae; quatenus illorum in fide et charitate atque omni opere bono sequentes vestigia in coelesti beatitudine vitam habere mereamur sempiternam. EPISTOLA CCI. AD MAGENHARIUM COMITEM SENONICAE CIVITATIS. Hortatur ad virtutes; curamque sui officii.  Dilecto in Christo Magenhario comiti, humilis levita Albinus salutem. Audivi vos, vir venerande, nostrae parvitatis optasse colloquia; et ut vere fateor, vestram valde desideravi praesentiam, ut dulci collocutione vestrae prudentiae consolarer. Sed quia rerum eventu hoc fieri non valuit, visum est mihi condignum litteris implere quod verbis non potui, et meam in vos ostendere dilectionem, et vobis utilia per chartam suadere, ut vester profectus meus esset fructus. Ut qui in sublimi dignitate positus es in terris, per opera iustitiae et misericordiae coelestem tibi merearis honorem. Cogita quod transitoria sunt haec omnia quae in hoc saeculo habemus: et quia necessarium est unicuique hominum  aeternam sibi per temporalia benefacta promereri gloriam. Quapropter, ut ad perpetuam pervenias, Deo donante, beatitudinem, nulla te saeculi delectatio, nulla carnalis concupiscentia impediat. Sed esto in iudiciis iustus, in operibus misericordiae pius, viduis et orphanis quasi pater, defendens [Canis., defendas] eos ab omni violentia. Esto quoque Ecclesiis Christi quasi frater, ut per orationes servorum Dei, inter pericula hostium, fluminum, viarum, infirmitatum, divina te protegat dextera, regat atque conservet semper ubique. Fac ut quotidie pauperes de pane tuo comedant, quia miserorum consolatio tibi erit aeterna remuneratio. Esto quoque in consiliis providus, sapiens in cogitationibus, modestus in sermone, Deum semper habens praesentem, quatenus illius loquens voluntatem, eius dignus efficiaris protectione. Corpus tuum in castitate, et animam in sobrietate conserva: fidelis esto ad dominos quos dedit tibi Deus, ad amicos benignus, ad omnes homines aequus et miseris largus. Debitoribus vel in te peccantibus culpas ignosce, ut tibi ignoscat Deus, si quid contra eius fecisti voluntatem. Tuis quoque diligenter praecipe subiectis, ut iusti sint in iudiciis, misericordes in miseros, Deum timentes, Ecclesiamque Christi honorantes: ut illorum bonitas tibi in mercedem computetur. Saepe subiectorum peccata rectoribus imputantur , si minus diligenter eos admonent praelati, quomodo facere debent; sicut eorum bona dominis prosunt ad praemia, qui eos studiose erudiunt Deum timere, eiusque obedire praeceptis. Obsecro ne me praesumptuosum esse arbitreris, haec tibi scribentem. Charitas Christi et vestrae salutis amor, et vestrae bonitatis fiducia, haec me monuit scribere; optans vos et praesentem habere prosperitatem, et futuram promereri beatitudinem. Divina vos gratia in omni bonitate florere faciat, vir dilectissime.  EPISTOLA CCII. AD AMIGUM. Charitatem suam amico significat.  Dilecto amico salutem. Placuit canitiem vestram parva salutationis chartula appellare, sed non parvo charitatis officio; ut sciatis, licet longe positum, vestri tamen habere memoriam, et familiaritatis non oblivisci, quam praesentes suavissima dilectione et consolatione nos inter habuimus, firmam semper inter nos permanere in Christo charitatem, nec quolibet vento falsiloquii destrui, sed solida firmitate inter omnes huius saeculi adversitates immobilem semper consistere. Nostri memor in orationibus tuis semper valeto, frater charissime. EPISTOLA CCIII. AD GALLICELLULAM. De comparatione numerorum Veteris et Novi Testamenti.  Dilecto filio meo Gallicellulae Albinus salutem. Quia me rogasti de numerorum ratione, vel magis comparatione, qui in Veteri Lege inveniuntur, ad auctoritatem Novi Testamenti referre; quia non occurrit nobis iter agentibus plura scribere; a denario tamen incipiamus, donec usque ad unitatem perveniamus, ut cum pedibus gradientis calamus currat scribentis. Decem praecepta sunt Legis, quae data sunt in duabus tabulis per Moysen et Aaron populo Dei (Exod. XX). Decem mnas dedit Christus utriusque populi praedicatoribus. Decem plagis percussa est Aegyptus, ut populus Dei liberaretur. Per decem persecutiones coronata est Ecclesia Christi. Decima die mensis primi tenendus fuit agnus paschalis, qui immolandus fuit XIV die mensis eiusdem. Decima hora pro mundi salute agnus paschalis, id est Christus, in cruce emisit Spiritum (Matth. XXVII, , ; et Marc. XV, , ). Decima generatione venit diluvium, et perdidit impios. Post decem reges novissimi temporis nascitur Anti-Christus, cum quo pereunt omnes impii. Novem lapidibus opertus est archangelus, qui cecidit de coelo. Novem ordines angelorum remanserunt in coelo. Octo animae salvae factae sunt in arca (I Petr. III, ). Octo beatitudinibus salvantur animae fideles in Ecclesia. Octavo die in populo circumcidendus fuit masculus puer. Octavo die circumcisus est Christus, per cuius circumcisionem octo principalia vitia destruuntur. Septima die requievit Deus ab omnibus operibus suis. Septima aetate requiescunt sancti a laboribus huius saeculi. Septem columnas excidit sapientia ad construendam sibi domum. Septem donis sancti Spiritus Christus domum suam, id est Ecclesiam, confirmavit. Sex diebus fecit Deus coelum et terram, et omnia quae in eis sunt. Sex aetatibus omnia currunt huius saeculi tempora. Sexta die creatus est homo de immaculata terra. Sexta aetate Filius Dei de immaculata Virgine factus est homo. In quinque libris Israelitico populo Moyses dedit praecepta vivendi. Quinque talenta Christus ad coelos rediens fideli tradidit servo.  Quatuor de uno paradisi fonte ad irrigandam profluunt flumina terram. Quatuor Evangelia de uno fonte, qui est Christus, procedunt ad irriganda corda arida, ut virtutum floribus vernent. Quatuor sunt elementa, quibus mundi ornatus maxime constat. Quatuor sunt virtutes, quibus minor mundus, id est, homo ornari debet. Tribus modis Adam tentatus est, et superatus, id est, gula, iactantia et avaritia. Tribus his modis Christus tentatus est, et vicit victorem Adae. Totus orbis in tres dividitur partes, Europam, Africam, Asiam. In quibus partibus tribus modis colitur [Codd. ms., colendus est] Deus, fide, spe et charitate. Tria praecepit Deus Abraham dicens: Egredere de terra tua, et de cognatione tua, et de domo patris tui . Tria promittuntur nobis: resurrectio, vita et gloria. Duae fuerunt tabulae testamenti, in quibus decalogus digito Dei scribebatur. Duo sunt praecepta charitatis, quae digito Dei, id est, Spiritu sancto in cordibus scribuntur fidelium. Duo fuerunt Cherubim in templo: Cherubim multitudo scientiae interpretatur (Num. VII, ; et III Reg. VI,  seq.). Ideo duae partes sunt scientiae; una est diabolum relinquere, altera Deum diligere. Una fuit arca, in qua mundo pereunte fideles salvati sunt. Una est Ecclesia, qua pereuntibus peccatoribus salvantur fideles. Unus fuit transitus Israelitici populi per Mare Rubrum, ut promissam acciperent terram. Unum est baptisma, per quod transeundum est ad vitam aeternam. EPISTOLA CCIV. AD FRIDUGISUM. De tribus generibus visionum.  Tria sunt genera visionum: unum corporale, aliud spirituale, tertium intellectuale. Corporale est quod corporeis oculis videtur. Spirituale est quod, remota corporali visione, in spiritu solo per imaginationem quamdam cernimus, sicut cum forte quidlibet ignotum oculis perspicimus, statim eius rei imago formatur in spiritu, sed prius non apparet illa spiritualis imaginatio quam corporalis allata sit intuitio. Intellectuale est quod sola mentis vivacitate consideramus, veluti cum scriptum legimus: Diliges proximum tuum sicut te ipsum . Litterae autem corporali visione leguntur, et proximus spirituali imaginatione rememoratur, et dilectio sola mentis intelligentia. Primum autem genus visionis omnibus notissimum est. Secundum aeque omnibus consuetum. Tertium a plerisque ignoratum, quia discernere nequeunt, quid sit spirituale, quid intellectuale: quae duo Apostolus una sententia et hac brevissima optime discrevit: Orabo spiritu, orabo et mente: psallam spiritu, psallam et mente. Spiritum occultas significationes, quae sunt in Scripturis sanctis, nominavit; et mentem manifestas harum intelligentias appellavit.  Voluit enim nos cum intelligentia eorum quae dicimus, vel orare vel psallere. Unde et in alio loco dicit: Si oravero lingua, spiritus meus orat, mens mea sine fructu est. Hic autem lingua obscuras et mysticas significationes quae solent tantummodo spiritu cerni designavit, quarum si intelligentiam ignoramus, mens nostra infructuosa remanet. Haec quoque duo genera visionum in Pharaone et Ioseph mirabiliter distinguuntur. Illi enim in spiritu futura ostendebantur, isti in mente horum revelatio facta. Illius spiritus informatus est ut videret, istius mens illuminata est ut intelligeret. Similiter et Danielis excellentia tentata est et probata, qui et somnium futurorum, quod rex videbat spiritu, intellexit, eiusque interpretationem regi ostendit . Ideo magis ille fuit propheta qui mente intellexit, quam rex qui spiritu cernebat. Sed haec tria quoque genera visionum in illa Scriptura, quae coram rege Balthazar in pariete est depicta, ostenduntur. Nam corporali visione rex cernebat in pariete litteras perscriptas, cuius nec spiritus informatus fuit, ut eas, licet videret, legere potuisset; nec mens illuminata intelligere eas. Accessit autem et propheta, qui utrumque et in spiritu obscuritatem scripturae perlegebat, et obscurissimas eius significationes mentis vivacitate intellexit. Haec tibi, charissime fili Fridugilse, citato sermone dictavi, ne ignarus huius tripartitae rationis esses, quae omnibus usitata est, sed a paucis intellecta. EPISTOLA CCV. AD QUEMDAM DISCIPULUM. Causam dissensionis a se amolitur, et in amicitiam redire postulat.  Charissimo in Christi charitate filio salutem. Obsecro ut solitae pietatis dilectione has paternae devotionis litterulas legere digneris. Cur, dulcissime fili, contumeliam dissensionis nostrae in aures palatinas mittere voluisti? Ecce ibi sonat: Quid nos sperare debemus de illorum amicitia, qui nec inter seipsos fidem vel concordiam servare potuerunt? Magis haec potest esse confusio quam laudatio, desperatio fidei nostrae quam confirmatio causae tuae. Et qua fronte reprehendere poteris eum quem toties laudare solebas? Scio quod tibi ira tua iusta videtur; quia haec est natura humani furoris, ut haec, quidquid agit vel dicit, iustum sibi esse videatur. Irascimini et nolite peccare, id est, nolite permanere in ira. Concessit quod naturae est; tulit quod culpae est. Idcirco et Apostolus ait: Sol non occidat super iracundiam vestram. Saepe melior est defensor quam accusator; quia ille ad pacem defendit, iste ad discordiam accusat. Nec in mea diffido causa, licet in praesentia regis ventiletur. Testis est mihi renium scrutator, quam fideliter te semper amavi, et quam bene cupivi de fratre tuo, quem video te plus carnaliter amasse quam patrem spiritaliter, licet ille de me superbe egisset. Testis est mihi domnus rex, Dei esse causa, an illius pietas prius alterum nominaret, an ego precarer. Et non erubescerem de ambabus accusationibus in illius sanctissima praesentia diiudicari, si non confunderemur de dissensionis nota. Quod vero te nesciente perrexi, necessitas hoc fecit, non voluntas.  Quare oblitus fuisti, fili mi, quomodo cum lacrymis et inclinata cervice te pro pace et concordia, pro Christi amore precatus sum, cuius debitor es omni homini, etiam non rogatus. Et si fratrem tuum occidissem, utique ob Christi praeceptum ignoscere debuisses: quanto magis, dum nihil ei nocui, sed omnino benefeci. Et ob hoc benefactum in illum, inimicus factus es amico tuo. Nec tibi plus est, in regeneratione sancti Spiritus, fratris  quam mihi. Et si in prima mansisset generatione, ex qua orta est discordia inter charissimas personas; et in qua plus illum amas quam me, nec tibi nec mihi esset frater. Revertere, revertere, licet non pro meo, sed pro illius amore, qui cum inimici essemus, reconciliavit nos Deo in sanguine suo. Sit ille nobis nunc mediator ad pacem, qui fuit ante mediator ad vitam. Si has humilitatis meae preces dura mente contemnis, et nocere cupis (cui prodesse fas esse negare non poteris, nisi paternum nomen et magistrale de pectoris tui arcano, vel oris eloquio delere velis; quod impium esse nemo est qui nesciat, qui beneficia charitatis inter nos unquam agnovit) tamen eo protegente, pro cuius amore haec tam suppliciter deposco, credo nocere non poteris. Absalon patrem suum regno expulit, sed seipsum vita privavit (II Reg. XV et XVIII); et quod illa dissensio carnaliter perpessa est, timeamus ne nos spiritaliter patiamur, si ad charitatem Christi non revertamur. Charitas patiens est ad sufferendum, benigna ad praestandum; non agit perperam, id est, non superquaerit fratrem suum in negotio; omnia sperat, omnia credit (I Cor. XIII,  seq.). Quae meliora sunt, sperare debemus et optima credere. Utinam haec chartula in locum me apud te remittat pristinum; et si hoc perficere non valeat, vel excusatum habeat apud iudicem meum; quia feci quod potui, si obtinere non valuissem quod voluissem. Possum, possum, credo, per eum, qui inspiravit pectusculum meum, ut peterem quod pium putavi. Inspiret etiam pectus tuum, ut concedas quod deposceris. Conditio vero pacis non puer sit pater dissensionis, sed puer Pater futuri saeculi, de quo dictum est: Ecce puer meus quem elegi, electus meus, in quo bene complacuit animae meae: ut digni habeamur inter eos nominari, et esse pueros, de quibus antea ille per prophetam praedixit: Ecce ego et pueri mei, quos dedit mihi Deus. EPISTOLA CCVI. AD DISCIPULUM. Reprehendit illum ob vitae perversitatem, et ad emendationem hortatur.  Dilectissimo filio. Dulcissime fili, frater et amice, cuius nomen opto ut coelestis bibliotheca teneat in aeternum. Olim te genui, nutrivi, alui, et ad perfectum virum usque, Deo donante, perduxi, artibus studiose eruditum, sapientiae sole illuminatum, moribus apprime ornatum; ita ut tuam laudem tota pene decantet regio [Codd. ms. Salisb., Britannia], et latior est fama nominis tui quam notitia faciei tuae. Huius ego tibi decoris devotus, Christum obtestor, adiutor exstiti, et pro virium mearum portione te, si non idoneus, tamen voluntarius, sicut potui, et adhuc absentem obnixe orationibus prosequar, quem quondam praesentem sacris disciplinis provexi. Sed per eius te misericordiam intentius deprecor qui nos redemit, illuminavit et exaltavit, et suae agnitionis participes effecit ne charitati meae, quae me non sinit tacere, irascaris, si aliquid durius tecum loquar. Urget enim me paternitatis affectus fari, quod pennigero rumore narrante didici, quia quaedam agis quae nec tuae conveniunt  dignitati, nec meae placent dilectioni: quia nolim famam claritatis tuae maculis fuscari nigris, ne alius tibi debitum subripiat locum, ut sit novissimus primus et primus novissimus. Quid est, fili, quod de te audio, non uno quolibet in angulo susurrante, sed plurimis publice cum risu narrantibus: quod puerilibus adhuc deservias immunditiis, et quae nunquam facere debuisses, nunquam dimittere voluisses. Ubi est nobilissima eruditio tua? Ubi est clarissima in Scripturis sacris industria tua? Ubi morum excellentia? Ubi animi fortitudo? Ubi timor gehennae? Ubi spes gloriae? Quomodo illa perpetrare non horrescis, quae aliis prohibere debuisses? Convertere, obsecro, intra animum tuum, et dic cum propheta: Quis dabit capiti meo aquam et fontem lacrymarum oculis meis, ut plangam die ac nocte, non Ierusalem Babylonio igne usturam, sed animam Sodomitanis flammis arsuram. Per singula momenta properat dirus exactor, quem nullus vitare potest. Quid respondebis tunc aequissimo iudici tuo, si nunc non corrigis foedissima facta tua? Obsecro te, dilectissime fili, per terrorem illius iudicii, quod omnes subire cogimur, ut ab hac die, qua hanc perlegas paginulam, intimo dolore dictatam, pura charitate conscriptam, sancta fide sigillatam, constanti animo incipias catenam huius diabolicae suggestionis et impiae consensionis disrumpere, et procul a te abiicere, quatenus puras et liberas manus ad Dominum Deum tuum levare valeas, qui praesto est tibi, de longinqua regione revertenti, occurrere, si tu non tardaveris surgere et dicere: Pater, peccavi in coelum et coram te, ideo non sum dignus vocari filius tuus. Et non solum obviare, sed etiam amplectari, osculari, optimaque induere stola et annulo ornare et calceamentis munire, insuper et deducere dignabitur in domum deliciarum suarum, qua angelicis coniunctus coetibus, beata aeternitate et aeterna beatitudine decantabis: Beati, qui habitant in domo tua Domine, in saeculum saeculi laudabunt te . EPISTOLA CCVII. AD FILIUM PRODIGUM. Reprehendit discipuli perversos mores, et ad emendationem vitae provocat exemplo cuiusdam nunc episcopi, olim sui condiscipuli.  Filio prodigo Pater lugens salutem. Quis dabit capiti meo aquam et fontem lacrymarum oculis meis, ut plangam, non imaginariam civitatem Chaldaea perituram flamma, sed animam, imaginem Christi inclytam, et infinita permansuram aeternitate? Heu! heu! infelix anima! ex pretio sanguinis Christi nobilis, sed ex peccati contagione ignobilis: quare dereliquisti fontem vitae et fodisti tibi cisternas dissipatas? Cisternas, in quibus non est aqua salutis, sed volutabrum porcorum . Quare dimisisti patrem, qui te ab infantia erudivit, qui te disciplinis liberalibus imbuit, moribus instruxit, perpetuae vitae praeceptis munivit, et iunxisti te scortorum gregibus, potatorum conviviis, superbientium vanitatibus? Nonne tu es adolescentulus ille, omnium ore laudabilis, omnium oculis amabilis, omnium auribus desiderabilis? Heu! heu! nunc omnium ore reprehensibilis, omnium oculis exsecrabilis, omnium auribus detestabilis. Quis te sic subvertit, nisi ebrietas et luxuria? Quis te, formose puer, filius Ecclesiae, venerabile lumen, persuasit porcos pascere, de siliquis eorum edere? Surge, fili, surge et revertere ad patrem tuum, et dic saepius, non semel: Pater peccavi in coelum et coram te, et ideo non sum dignus vocari filius tuus. Adhuc modicum  lumen est in te, curre, dum lucem habes, ne modo aeternae perditionis tenebrae te apprehendant. Crede in perpetuam miserationis lucem, ut filius lucis fias. Pius est Pater, statim occurret revertenti tibi, et in amplexus tuos ruet. Stolam primam tibi afferre iubebit, et annulo imaginis suae dexteram decorabit tuam. Noli diutius per vepres vitiorum velut ovis perdita oberrare, sed revertere ad eum qui nonaginta novem oves in coelesti altitudine dimisit, ut unam, quae in terris erravit, inveniret, reportaret, et collocaret cum caeteris ad gaudium angelorum in coelesti patria (Matth. XVIII, ; Luc. XV, , ). Cogitans cogita, quanta sit laetitia angelorum super unum peccatorem poenitentiam agentem, et quam pius et misericors sit ille, qui ait: Nolo mortem peccatoris, sed ut convertatur et vivat. Et iterum per prophetam inquit: In quacunque die conversus fuerit peccator, vita vivet et non morietur . Noli fili, noli vocantem spernere, nec miserantem negligere pietatem. Recordare aeternorum flammas tormentorum, vermium venenatos dentes, frigoris immensitatem, plangentium luctus, immitissimas tortorum facies [Cod. Sal. et S. Emmerami, tormentorum faces], infinita miseriae spatia. Considera item beatissimas angelorum cohortes, gloriosas sanctorum turmas, et ipsius omnipotentis Dei ineffabilem beatam visionem, qua sancti fruituri sunt in aeternum. Adhuc poteris illa devitare tibi, et ista eligere. Ad illum finem impiorum luxuria et iniquitas perveniet tua: ad istam itaque sanctorum gloriam et laudabilem beatitudinem conversio [Cod. Sal. et S. Emmerami, conversatio] tua et poenitentia poterit, Deo miserante, pervenire. Sufficit tibi praeteritum tempus in luxuriis et deliciis transactum. Resipisce aliquando ab hac perditione tua, et diabolicae suggestioni noli diutius obtemperare. Sed confitere peccata tua, et in spe veniae poenitentiam age. Quis scit, si convertatur et ignoscat Deus? Multae sunt enim miserationes illius, et infinita pietas super eos qui peccata sua plangere curant, non addere; abiicere fascem iniquitatis, non augere criminosum onus. Memento latronem in cruce pendentem, et Ninivitas in cinere sedentes, et impium Manassen regem de Babylonia revertentem captivitate. Sicut illis pietas divina post poenitentiam miserata fuit, ita et tibi erit certissime, si in illum tota intentione cordis, et conversione vitae, et poenitentiae lacrymis revertere vis. Vide condiscipulum tuum, qui omni devotione cordis Deo semper adhaesit, et modo episcopatu praesidet nobilissimo, omnibus amabilis, laudabilis et desiderabilis. Tu vero, miserrime, errabundus per vitiorum fruteta, nemini honorabilis, sed omnibus reprehensibilis. Memento quanto fuisti clarior in donis, melior in eruditione, acutior in sensu, et omni ecclesiastica doctrina praecellentior. Sed nunc quasi tugurium in vinea derelictum, vulpibus et feris habitatio, qui depascere solent vineam Christi. Ille vero tuus quondam compar et eruditionis particeps, templum Dei vivi, et sancti Spiritus habitatio, Deo dilectus et hominibus, aeternas sibi in coelo quotidie praeparat mansiones, dum tu terrenas sequeris foeditates et lugubre perditionis iter per vitiorum praecipitia ruiturus recurris. Surge, obsecro, fili mi charissime, surge et vade ad fratrem, de quo ante dixi, quia vos una genuit Ecclesia, una erudivit disciplina, unus instruit et pater: fiat vobis nunc quoque una concordia, et unum salutis tuae consilium, et una ecclesiasticae pietatis habitatio. Scio illum tuis multum gaudere profectibus. Noli preces paternas contemnere, noli lacrymas magisterii mei negligere. Consolare me de tua salute, ne diabolus glorietur contra me in perditione tua. Ego te filium charissimum nutrivi, alui, erudivi. Non sis mihi in confusionem et tibimetipsi in contumeliam, et coaetaneis tuis in opprobrium: fac viriliter et confortare in Domino, et vince omnes adversarios tuos per eum qui ait: Confidite, ego vici mundum; ut gaudium meum plenum sit in te, et gaudium tuum nemo tollat a te. Filius sapiens gloria est patris. Non tantum mihi, qui te genui, gaudium facies ineffabile, sed etiam iuxta  evangelicam parabolam, quam paulo ante in hac eadem epistola proposui, omnibus angelicis gaudium facies dignitatibus. Noli subtrahere illorum laetitiae et tuae beatitudini. Si modo in praesenti facias illos laetari in tua poenitentia, cum illis in gloria tribuet te Deus laetari in aeternum. Haec tecum maneat chartula, et saepius legatur, donec perficiatur quod optat qui dictavit illam. Credo faciens faciet Deus quod paterna charitas quaerit in filio. Sed tu noli tardare converti ad Deum, quia nescimus quid ventura pariat dies. Deus hodiernam recipit certissime poenitentiam, sed longaevitatem praesentis vitae non promisit. In dubio ultimi diei nos dereliquit ut semper paratos inveniret cum bonorum lampadibus meritorum obviare sibi. EPISTOLA CCVIII. AD EUMDEM. Deplorat discipuli perversos mores, et illum ad meliora revocare conatur timore gehennae.  Charissimo filio. Quem sero genui, et cito dimisi. Nec bene ablactatus raptus est ab uberibus meis. Inimicior quam noverca, tenera de paterno gremio per libidinum vortices caro rapuit. Heu, proh dolor! quid faciam, nisi plangam pereuntem, si forte calidis lacrymarum fomentis resuscitari possit. Vae carni, quae non timet sulphureos quinque urbium ignes, vel poenae infernalium tormentorum flammas Stringe teipsum, obsecro, huius timoris catenis, et tenta quomodo vel unam ardoris scintillam sufferre possis: et cogita quid sit, si totum corpus aeterno crucietur incendio. Respice tandem, et noli consentire ei qui tibi talia parat incendia: sed magis castiga teipsum, et paternis acquiesce obsecrationibus: et Dei oculis te semper praesentem esse cognosce, et ante sanctorum angelorum aspectus. Erubesce in conspectu illorum facere quae horrescis in conspectu cuiuslibet hominis perpetrare. Scio quod iudicium credis omnibus esse futurum, et te credis inter illos esse qui talia egerunt qualia tibi quotidie diabolus suadet. Ecce heri fecisti voluntatem carnis tuae; hodie vadis in incendium ignis aeterni. EPISTOLA CCIX. AD AMICUM. Conversum ad meliora, hortatur ad constantiam.  Dilectissimo amico totius prosperitatis praesentis et aeternae beatitudinis perpetuam salutem. Magna mihi laetitia est de bona voluntate vestra quam audivi a fratre nostro Benedicto in vobis esse. Opto, atque Deum deprecor, ut citius cum omni convenientia perficiatur. Scriptum est enim: Ne tardes converti ad Dominum Deum, quia nescis quid ventura pariat dies. Erue te de harum carcere tribulationum, quae in hoc mundo fidelium animos torquere solet, sicut scriptum est: Multae tribulationes iustorum; ut quod sequitur tibi evenire merearis: Sed de his omnibus liberabit eos Dominus . Et cave diligentissime, ne qua te aratrum Domini tenentem iniustitia retro revocet. Nemo miles sarcinis alienis onustus ad bella bene procedit, nisi armis tantummodo victricibus, vel ad defensionem sui, vel ad laesionem adversarii. Omnia quae vobis necessaria videbantur mihi fidelissimo fratri Benedicto dixi. Loca adiutorium et animi constantiam. Sed scire debes quod in omni loco ubi hominum conversatio est plurimorum, utrumque et boni et mali inveniuntur: Sed sapiens animus utrorumque utatur magisterio, id est, ut malorum caveat malitiam, et bonorum sequatur iustitiam. Mens rationalis quae homini data est, discernere debet quae sint cavenda, et quae sint sequenda; nec multum de loco diffidere, vel etiam confidere, quia si locus adiuvare potuisset, nunquam angelus de coelo cecidisset, vel homo in paradiso positus peccasset; sed regnum Dei, ut ipsa Veritas ait, intra nosmetipsos quaerendum est. Et Psalmista: Timete Dominum omnes sancti eius, quia nihil deest timentibus eum. Timor Domini peccare vetat, dum homo ubique Dei sibi praesentiam agnoscit et timet, quia qui conscium habet cogitationum, verborum, vel operum suorum, hunc habiturus est et iudicem; nec eum quidquam effugit nostri, nec aliquid iniudicatum dimiserit, quia, sicut dictum est, unicuique reddet secundum opera sua. Dum tempus habemus, operemur bonum, quia post mortem non est tempus operandi, sed tempus mercedem recipiendi. Haec cogitans, charissime fili, tui ipsius curam habeto, memor de quantis te liberavit Deus periculis. Illum ama, et ad eius misericordiam convertere, ut deleantur delicta tua, et merearis locum refrigerii, lucis et pacis recipere cum sanctis Dei. Meique memor cum Deo servientibus, pro teque intercedentibus, valeas perpetua prosperitate, dulcissime amice. EPISTOLA CCX. COMMENDATITIA AD AMICOS. Commendatitia cuiusdam presbyteri Fordradi ad amicos.  Fraternae dilectionis amicis per diversas nominum dignitates, Albinus conservus in Christo vester salutem. Licet terrarum longinquitas diversas Christianorum faciat habitationes, tamen sanctae charitatis societas, sub uno pastore Christo, unum eos facit esse gregem. In cuius fiducia vestrae pietati per precatorias nostrae parvitatis litteras hunc presbyterum, Fordradum nomine, diligentissime commendo, ut dilectionis vestrae iuvamine suffultus facilius sanctae peregrinationis viam peragat, et vestrae bonitatis merces ante oculos omnipotentis Dei - augeatur. Qui est via, vita et veritas (Ioan. XIV, ), vobis viam vestrae salutis ostendere, et veritatem aeternae gloriae tribuere, et beatissimam vitam concedere dignetur. [Proficientem te, charissime frater, divina auxilietur gratia in aeternum.] EPISTOLA CCXI. AD OMNES AMICOS. Commendatitia Noroberet presbyteri peregrinantis ad amicos.  Omnibus in Christi charitate amicis, humilis levita Alcuinus salutem. Ubicunque iste presbyter, Noroberet  nomine, in vestram pervenerit praesentiam, obsecro ut benigne eum suscipere dignemini, in quocunque negotio vel necessitate opus habeat. Certissime Deum habebitis bonitatis vestrae remuneratorem, qui dicturus erit in die iudicii: Hospes eram, et collegistis me. Et si mea quid parvitas poterit, vobis gratiarum actiones in quantalibet causa rependere, studiose et fideliter facere curabo. Hunc vero, vel alios pro Christi nomine peregrinantes, in sua mansione suscipientem, illum divina in coelesti habitatione suscipiat clementia. Valete, viri fratres in Christo. EPISTOLA CCXII. COMMENDATITIA AD AMICOS. Commendatio ad amicos pro peregrinantibus ad limina apostolorum.  Omnibus venerabilibus viris, et diversarum potestatibus dignitatum et sanctae charitatis filiis humilis levita Alcuinus sempiternae beatitudinis salutem. Scimus itaque vestrae bonitatis pietatem pro Christi amore et futurae gloriae retributione peregrinos et hospites et maxime eos qui pro ecclesiastica necessitate vel pro salute animarum suarum, sacra sanctorum apostolorum limina visitare solent, benigne suscipere. Qui hos receperit in domo sua, Christus eum recepturus erit in gloria sua; quia in talibus Christus receptus erit; ut ipsa Veritas in Evangelio ait: Hospes fui et suscepistis me (Matth. XXV, ). Tamen pro portitoribus chartulae huius ego Alcuinus fidelis vester amicus, o Patres optimi et fratres sanctissimi, et filii dilectissimi! vestram summopere deprecor charitatem, ut benigne eos suscipiatis, in quocunque negotio vel necessitate illi opus habeant. Habetis Deum remuneratorem, meque debitorem secundum opportunitatem temporis, ut vestrae voluntati satisfaciam in Christo. EPISTOLA CCXIII. AD RAGANBERTUM EPISCOPUM. Conqueritur de novis exactionibus, quibus ministri episcopales vexabant presbyteros in ecclesiis sancti Martini servientes.  Domino venerando, nobisque Christi amore colendo Ragerberto episcopo, Alcuinus levita salutem. Memor condictae amicitiae inter nos quantam mihi fiduciam praestat aliquid scribendi ad vos, quod nobis ex utraque parte necessarium videtur. Dictum est mihi, quod vestri iuniores aliquam novam consuetudinem misissent super ecclesias et presbyteros sancti Martini: Imo et de vobismetipsis dixerunt; tamen de vestra sanctitate hoc non credebam, aestimans vos canones optime servare, et maxime Domini nostri Iesu Christi evangelicam sententiam, ubi ait: Gratis accepistis, gratis date. Dicunt enim: vestri missi mandassent presbyteros nostros de pane modio et dimidio; de vino modio; de annona ad caballos modia quatuor, casios , ova , pisces et orto et legumen adsufficienter ab unoquoque presbytero; et si hoc non reddidissent, ex vestra auctoritate interdictum haberent, missas non cantare in ecclesiis nostris; nec etiam alios presbyteros in ecclesiis sancti Martini cantare licitum habere. Mirum mihi videtur, qua autoritate ecclesias Christi excommunicare voluisti; si presbyteri peccaverunt, quid ecclesia peccavit? Quare non memorant tui iuniores quam terribiliter beatus Petrus princeps apostolorum venditores gratiae in primo huius haeresis inventore percellit, dicens: Pecunia tua tecum sit in perditione. Deprecor, clementissime Pater, in ea charitate qua Deus nos coniunxit; et in ea fide qua condiximus, ne quid novi mittas in ecclesias sancti Martini et in res illius. Potens est sanctus Martinus apud Deum defendere res suas, si necesse est illi clamare ad Deum. Dimitte, si placeat, et si fieri possit, sic esse ecclesiis Christi, quae sunt in immunitate sancti Martini; et in parochia vestra, donec colloquamur. Quidquid enim iustum est tuam recipere ab eis auctoritatem, non renuo, sed omnino, si tibi obedientes non erunt, ego tecum constringo eos; ad tuam enim synodum venire debent, et rationem reddere de officiis spiritalibus, et tu gratis dare illis quae Dei sunt, sicut ante praedixi, Domino Iesu demandante ut gratis spiritalia dona dentur ab omnibus: et maiorem tibi prosperitatem praestat intercessio sancti Martini et sancti Aredii, quam illorum concilium qui hanc hortantur exactionem et tributa solvere: et si aliis facere voluisses, nunquam tamen nostris hanc necessitatem imponere te velle putavi, propter amicitiam inter nos condictam, vel magis honorem sancti Martini, quem Deus tanta honoravit auctoritate, ut omnibus auxilium sanctis suis intercessionibus praestare poterit. Incolumem et felicem beatitudinem tuam, recteque praedicantem divina clementia protegere et exaltare dignetur, domine sanctissime. EPISTOLA CCXIV. AD NIFRIDIUM EPISCOPUM. Memoriam sui in orationibus exorat; Benedictum a se digredientem commendat.  Dilecto Patri Nifridio episcopo Alcuinus salutem. Sit memor mei, obsecro, charitas tua in sacrosanctis orationibus tuis cum fratribus nostris. Tempora enim sunt periculosa, et solus ille feliciter vivit, qui Deo serviet in charitate perfecta, et fide recta, et spe bona, quae sunt summae veritates servientium Deo. In his tua se exerceat sanctitas, ut Deo auxiliante de huius vitae labore ad perpetuae quietis beatitudinem pervenire merearis. Frater vero Benedictus mea omnia tibi innotescere potuerit, quem cum lacrymis dimisi. Tu vero cum gaudio recipias eum; vos vero ambo laborate quasi boni pastores in grege Christi; nihil haesitantes de mercede perpetua, quae dabitur fideliter gregem Christi pascentibus. Omnes vero episcopos et Patres fratrum nostrorum ex nostri nominis officio in charitate et prosperitate salutate, rogantes eos nostri esse memores assidua intercessione, ut de mea salute illi mercedem habeant sempiternam.  Deus omnes illos perpetua protectione custodiat et faciat eos in omni opere bono proficere, ut multiplicato talentorum numero multiplici remuneratione digni efficiantur apud Deum. Vivant omnes et floreant feliciter in Christo Domino Deo nostro. EPISTOLA CCXV. AD DILECTISSIMOS PATRES. Hortatur illos ad charitatem et ad labores vitae monasticae.  Dilectissimis in Christo patribus perpetuam salutem. Quos fida semper sequitur charitas, saepius litterarum sequatur et series, quia quoddam est amantis refrigerium, aestuantis animi fervorem verbis vel litteris explicare, quia verba data sunt ad veritatis demonstrationem, uti quod cor veraciter concipit, lingua non fallaciter proferat, et suum cor frater alterius infundat cordi, et fiat unanimitas animorum, in quibus est communio charitatis; nam anima sine charitate mortua est, non habens divinae Bonitatis imaginem, ad quam creati sumus; etiam et renovati per bonitatem Salvatoris nostri, qui ait: In hoc cognoscent omnes, quia mei discipuli estis, si dilectionem habueritis ad invicem. De cuius dulcedine non mihi opus esse arbitror plurima scribere vestrae sanctitati, quam olim didicistis, et habere innotuistis. Superest ut usque ad finem firmum retineatis, quoniam qui perseveraverit usque in finem hic salvus erit. Saluta quoque, sanctissime Pater Infridii fratres nostros servientes siquidem sanctae MARIAE. Optimam vere elegerunt dominam, et optimum sponsum eiusdem dominae et reginae coelorum; et dignum est ut optimo regi optime serviatur. Qui bona elegat , bona custodiat, bona non derelinquat, sed perpetualiter bona retineat. Parum est incepisse bona, nisi ut perseveret in bonis, qui bona eligit. Quid est laborem fructuosum derelinquere, et labori infructuoso mancipari? Labor itaque monachicae vitae fructuosus est; labor vero saeculi infructuosus est. Sine labore nemo vivit in mundo; et felix nimium, qui de labore venit in requiem, et infelix qui de labore venit in tormenta; laborat enim ut male habeat, et non intelligit quid facit. Intelligentia enim opus est in vita, ut sciat homo ad quem finem tendat retributio laboris sui. Parvus labor in bono homine perpetua remunerabitur quiete. Omnipotens Deus ad multorum salutem vos longaeva prosperitate proficere concedat, charissimi Patres.  EPISTOLA CCXVI. AD CUNIBERCTUM EPISCOPUM. Commendat memoriam contractae olim amicitiae. Ad opus praedicationis hortatur, nulla saeculi potestate aut vanitate impediendum.  Venerandae dignitatis Patri Cunibercto episcopo, humilis Levita Alcuinus salutem. Olim in synodali sanctorum Patrum conventu vestra bonitas nobiscum pepigit pacta charitatis, quae propter opportunitatem huius portitoris his litterulis humilitatis nostrae renovare studeat, ne forte longa absentia oblivionem nostri nominis vobiscum fecisses. Charitas oblivionem non patitur, et veritas nulla temporis longitudine maculabitur, maxime in tali persona et tam praeclaro sanctitatis viro, cuius latissimus melliflui pectoris sinus multitudinem spiritalium congregare amicorum solet; inter quos parvitatis meae nomen aliquem, deprecor, inveniat locum, et vestra nobilissima fidelitas quondam, ut praediximus, promittere non abhorruit: nec non supplici obsecratione, Pater mi! deposco, ut sanctissimis vestri regiminis fratribus eamdem de nobis spiritalem curam habere iubeatis. Fateor tibi, sanctissime praesul! quod venerabiles fratrum congregationes studiose amavi, quas in illis regionibus Deo deservire dignis moribus, narrante fama, audivimus; licet nobis datum non esset corporali visione illos aggredi; quem vestra potest pietas pro amore Christi pro nobis loqui, nec ullatenus Deus deerit in remuneratione vestrae devotioni, vir optime! Decet enim sacerdotalem dignitatem omnibus se deprecantibus pietatis praestare affectum, absentes sacris orationibus adiuvare, praesentes evangelicae praedicationis instantia confirmare. Scis optime quanta necessitas est populo Christiano, ut praedicator verbi Dei non taceat, et nostrae celeberrimae insulae Britanniae habitatoribus, ubi quondam multitudo doctorum verba vitae perpetuae continua praedicaverunt instantia; sed nunc, peccatis facientibus, rari sunt operarii in messe Domini: sed quo rariores inveniuntur, eo magis necesse est ut illi qui sunt omnimodis iugi sanctae praedicationis studio ab errore vitae et superflua multarum consuetudine vanitatum ad modestiam sobrietatis et castitatis exercitium revocare studeat. Non taceat os sanctitatis tuae evangelicae veritatis verba, nec apostolicae doctrinae seriem, nec sanctorum Patrum mores nobilissimos, ut multi per tuam sanctissimam devotionem erudiantur, et tibi multiplex, Deo Christo donante, merces maneat in aeternum. Non potestas regalis, nec arrogantia cuiuslibet saecularis sublimitatis tuam prohibeat a veritate vocem; non adulatio subsequentium, non saecularis luxuriae pompa, non deceptibilis auri species, nec ulla terrenae delectationis voluptas cor sanctitatis tuae a fiducia studiosi laboris subtrahat; sed omnibus in te lux veritatis luceat, et via salutis aeternae ostendatur. Pauci sunt huius vitae dies laboris, et qui plus laborat, plus mercedis accipiet; sed coelestis beatitudinis remuneratio temporibus permanet aeternis. Omnipotens Deus tuam sanctam et venerabilem paternitatem ad exaltationem sanctae suae Ecclesiae multis feliciter annis vivere et proficere concedat, charissime Pater! EPISTOLA CCXVII. AD ALCHARDUM ET TIFREDUM EPISCOPOS. Hortatur illos ad officium praedicationis implendum.  Sanctissimis et venerabilibus patribus Alchardo et Tifredo episcopis Alcuinus levita salutem. Deprecor piissimam bonitatem vestram, ne parvitatis meae litteras praesumptiosas aestimetis. Vestrae igitur charitatis fiducia easdem scribere ausus sum, quia humilitas Christiana nullum spernere debet, sed omnes benigne suscipere pio dilectionis gremio; quam in vobis opto abundanter per Spiritum sanctum splendescere, ut flumina de ventre vestro aquae vivae, id est, doctrinae sacrae, sicut in Evangelio ipsa Veritas ait, sufficienter fluere videantur.  Vestrum est omnibus praedicare verbum Dei, omnibus lucere in domo Dei, ut omnes per vos veritatis lumen agnoscant, et per pascua perpetuae beatitudinis deducantur. Os vestrum tuba debet esse Dei Christi, quia linguae auctoritatis vestrae claves sunt coeli habentes potestatem aperire et claudere; poenitentibus aperire, resistentibus veritati claudere. Quapropter tantae excellentiae vosmetipsos dignos bonis moribus efficite, scientes laudem esse sacerdotum praedicationis assiduitatem. Non est ludus saecularis sacerdotalis honor; sed magna diligentia in mandatis Dei seipsum exercere debet sacerdos Christi, ut exemplis simul et verbis populum erudiat Christianum. Laudabat mecum vestram bonam conversationem venerabilis frater Lullo abbas. Ideo supplex ego vestrae sanctitati meipsum commendare curavi, deprecans ut iubeatis nostri nominis per vestras ecclesias aliquantulam fieri memoriam. Non pro meis meritis, sed pro Christi charitate haec ipsa flagitare praesumpsi. Facite exinde, sicut de vestra bona pietate confido. Deus Dominus augeat vos meritorum gratia, et proficere faciat in omni sanctitate et praedicatione verbi Dei, charissimi et desiderabiles Patres. EPISTOLA CCXVIII. AD ARDBERTUM. Hortatur ad opera iustitiae et misericordiae; laudat illius bonitatem, eique commendat causam Lulli abbatis.  Alcuinus sancti Martini famulus Ardberto viro illustri perpetuae beatitudinis salutem. Audiens vestram laudabilem conversationem, sicut decet vestrae personae, valde me gavisum esse fateor. Tu vero, vir optime, semper quae Deo placeant fac aliisque suadeas ut benedictio Dei te ubique comitet , et proficias in consilio salutis tuae, multorumque profectu populo iustitias faciens, pauperibus misericordiam, ecclesiis Christi honorem, ut servorum Dei intercessio Domini Iesu clementiae te quotidie commendet, quia multum valet deprecatio iusti , quanto magis plurimorum. Habeto pauperum curam qui ante ostium convivii tui stare solent, quia in pauperibus Christus suscipitur, qui dicturus est in die iudicii illis qui eleemosynam pauperibus diligenter faciunt: Quandiu uni ex minimis fecistis, mihi fecistis. Quos sequitur illa felicissima sententia quam Dominus dicturus erit illis qui in hoc saeculo [Forte deest erga] pauperes, peregrinos, miseros et infirmos benigne fecerunt, dicentis: Venite, benedicti Patris mei, percipite regnum quod vobis paratum est ab origine mundi. Nostri nominis memoriam per ecclesias ditionis vestrae, deprecor, illis ut iubeatis fieri. Gaudeo siquidem de vobis semper meliora audire, sciens multorum esse prosperitatem tuae bonitatis pietatem in servitio Christi. Plura siquidem scripsissem dignitati tuae, si talis cognitio inter nos esset, ut praesumptiosum non videretur, me subito vestrae excellentiae ingerere. Sed quod cum Christi charitate scripsi, obsecro ut humiliter legere digneris; nam  praesens huius indiculi portitor Lul, venerabilis abbas, vestram solebat apud me laudare bonitatem; ea fiducia has etiam litteras scripsimus, quem benigne in suis causis ut suscipiatis deprecamur tali pietate, qualem nobis de vobis referre solebat. Opto ut feliciter longaeva prosperitate in hoc saeculo vivas, et post huius vitae terminum, Deo donante, ad perpetuae beatitudinis regnum pervenire merearis, vir nobilissime nobisque amantissime! EPISTOLA CCXIX. AU LEUTFREDUM EPISCOPUM. Solatur illum in tribulatione.  Sanctissimo Patri et amantissimo filio Leutfredo episcopo Albinus salutem. Vere fateor quod tribulatio tua torquet animum meum, dum audio te in periculo esse statutum, nec officii tui implere posse ministerium, sed bellator spiritalis, bellator cogitur esse carnalis. Tamen spem habeto in Deo, et consolare teipsum in Dei misericordia, sperans in illius perpetuam bonitatem, quae nunquam deserit sperantes in se. Tribulatio super tribulationem incumbit, quia peccatum super peccatum accrescit. Quid vero ea tribulatione quam pateris agendum sit, Benedicto fratri dixi; quid vero de me actum sit, omnia charitati tuae ille ostendere poterit. Deprecemini Dei clementiam super nos, ut dirigat vias nostras, quod suae bonae voluntati placeat, et nobis ad perpetuam proficiat salutem. Nec te bellantium armis ullatenus immiscere consentias. Fuge ad Christum, iacens ante eum clama: Misericordia mea et refugium meum; susceptor meus et liberator meus, in ipso speravit cor meum. Valeto in omni prosperitate. EPISTOLA CCXX. AD BENEDICTUM. Quemdam fratrem, quem filium suum vocat, charitati; se vero in saeculi fluctibus iactatum precibus illius commendat. Pro herbis medicinalibus gratias refert, etc.  Benedicto Patri, utinam in Christo benedicto perpetuam salutem. Valde mihi placet fides vestrae devotionis et charitatis in fratrem vestrum et filium nostrum, quia amicus in necessitate comprobatur, quo maxime de hac vita quisque transiens indiget, ut fraterna intercessione iudicis sui faciem videat clementem. Tu illum, quantum valeas, verbis consolare et factis, donec videas quid de illo faciat Deus.  Me vero saeculi fluctus diversis agitat motibus; tu vero cum fratribus tuis, sicut promisisti, orationibus adiuvare non cessa, ne cuiuslibet cupiditatis vel peccati me vorago submergat; causas vero et rationes huius mei eventus tibi viva voce, volente Deo, pandam, et quod petisti faciam temporibus opportunis. Semper meae parvitatis litterulas vestrae dirigere charitati recordor, vestrasque mutua vice accipere deprecor; obsecro ut fiducialiter mihi studeas de vestris profectibus vel prosperitatibus intimare. Herbas medicinales quas direxisti, gratanti animo accepi, et sicut corporali me sanitate providere curasti, ita tuae spiritali saluti provideri semper desidero, optans te in eo strenue perficere opere quod coepisti, et gregem gubernare fideliter quem congregasti. Nullatenus fatigeris vel cogitationum desidia, vel ab aliquorum negligentia. Qui plus laborat, plus mercedis accipiat. Multum te isto anno praesenti videre desidero, si fieri potest, quia familiaritas humilitatis vestrae multum animo meo complacuit. Aequalitas animorum dulcedinem generare solet dilectionis, et si disparia sint operum merita, tamen par potest esse desiderium salutis; nam infirmus suam desiderat sanitatem, sicut et medicus, licet ille aegrotus iaceat, et iste sano vigeat corpore. Tuam paternitatem pro nobis intercedentem pius Deus in omni bono proficere faciat. EPISTOLA CCXXI. AD EUMDEM. Epistolas mittit regi et aliis a Benedicto tradendas; optat saepius accipere ab ipso epistolas.  Benedictus Deus Benedicto Patri benedictionem det aeternam. Scripsi epistiunculas aliquas, sicut intelligere earum lectione poteris; si tibi dignum videatur. Redde singulis singulas; regi vero suam cum multis salutationis verbis: et melius mihi visum est te dicere eius pietati de nobis nostraque voluntate, et filio nostro, quam inde aliquid scripsissem, quia litterae per manus currunt multorum; verba vero in corde permanent fideli. Epistolam vero ad fratres nostros communiter scripsi; si dignum quid in ea invenies, iubeam melius perscribere, et si quid addendum aestimas, fac secundum consilium, quia sub festinatione dictata fuit ad rememorandum amicitiae iucunditatem, et orationum pro nobis sedulitatem, sicut scis magnum nos habere desiderium, magnam etiam necessitatem, spemque bonam de illorum habere sacratissimis orationibus. Ubi tu, ibi et ego, et Deus nobiscum in aeternum. Secundum opportunitatem portitoris saepius litterae veniant, nec rusticitas, de qua te excusare soles, charitatem tacere faciat, ne minus flamma lucescat illius, sed fulgeat in chartulis, quae in corde perpetualiter incensa ardet. Vadens vade, Deo miserante, cum omni prosperitate. Videat te oculus meus, antequam moriar, non semel, sed saepius, donante Deo semper in aeternum valeas.  EPISTOLA CCXXII. AD HILLIRIENSES FRATRES. Commemorat famam bonae illorum conversationis: precibus eorum se commendat: hortatur ad mutuam charitatem et pacem.  Religiosae congregationi sanctissimi Patris Honorati, Alcuinus diaconus salutem. Congaudeo multum de optima fama conversationis vestrae, et regularis vitae observatione, et piae pacis unanimitate, quam testimonio nostrorum vel aliorum audivimus. Sed certius horum fratrum relatione omne bonum, sicut desideramus, de vobis audientes, idcirco studiosius meam  parvitatem sanctis orationibus vestris commendare curamus, deprecantes ut nostri nominis habere dignemini memoriam; sicut beatae memoriae Pater vester venerandus olim mihi perdonatum habere credimus, quod his litteris horumque simul fratrum suggestione renovare studemus; quia magnam, ut fateor, fiduciam de Deo servientium intercessione in cordis dulcedine habemus; quia quod mihi deest in meritis, illorum precibus, largiente divina gratia, possidere optamus. Quid est quod pia unanimitas sanctae congregationis non valeat impetrare apud eum qui ait: Ubi duo vel tres congregati in nomine meo, ibi sum in medio eorum? Quid est dulcius quam Christum semper habere praesentem; quam filii Dei vocari, ipsa Veritate dicente: Beati pacifici, quoniam filii Dei vocabuntur? Ideo pernecessarium est omnibus, sed magis in sacro ordine regularis vitae degentibus, concordiae bonum omni studio observare, et pacis unanimitatem; quia qui veritatem sanctae pacis non custodiunt, dignitatem filii perdere certum est: videte, dixit egregius doctor, si invicem mordetis, ne invicem consummamini . Non potest recte filius Dei dici, qui pacem non vult amplecti. Pax concordiam fratrum et charitatem copulat proximorum. Pacem meam, dixit Dominus, do vobis, pacem meam relinquo vobis (Ioan. XIV, ), id est, in pace dimisi vos, in pace inveniam vos. Proficiscens voluit dare, quae desiderabat rediens in omnibus invenire. De hac piae pacis bonitate ideo diligentius suggero vobis, charissimi fratres, quia maxime fraus diabolica murmurationis sagittam inter fratres immittere solet, sciens perfectam ibi non esse charitatem, ubi murmurationis telo charitatis unanimitas vulneratur. Charitas est quoniam cooperit multitudinem peccatorum , sine qua etiam peccata non dimittuntur: quam beatus Apostolus in tantum laudavit, ut nec martyrium, nec saeculi contemptum, nec flammarum incendia sine illius bonitate prodesse testetur; In hoc enim, inquit, dixit Dominus Iesus, cognoscent omnes, quia mei discipuli estis, si dilectionem habueritis ad invicem. Omnis obedientiae, vel humilitatis subiectio in monasteriis charitatis munimine roborari debet, quae sine simulatione falsae extrinsecus ostentationis in corpore, fieri necesse est; sed ex corde diligere nos debemus, opereque ostendere, quod in cordis thesauro reconditum habemus. Angelicam vitam vivit in terris, qui pacifica charitate, et sancta dilectione vivere inter homines studet; et quod hic ex parte habere incipit, in beatitudine coelesti pleniter possidere gaudebit. Haec est optima pars, quae non auferetur ab eo, qui vestigia Christi in charitatis officio in hoc saeculo omni studio amplecti intendit. Intercedentem pro populo Christiano sanctitatem vestram divina clementia exaudire dignetur, dilectissimi fratres.  EPISTOLA CCXXIII. AD TEOTGARIUM ABBATEM ET FRATRES, QUIBUS PRAEESSE VIDETUR. Remittit fratres ad S. Martinum peregrinantes cum epistola: veniam illis ob inobedientiam et negligentiam exorat. Errantes optat revocari, non abiici.  Sanctissimo Patri Teotgario et omni Deo electae etiam et benedictae familiae, Alcuinus famulus sancti Martini cum fratribus in eius monasterio Deo deservientibus, perpetuae beatitudinis salutem. Misi vestrae pietati per Sizimarium fratrem vestrum verba salutationis, et nunc iterum secundo eadem repetere propter opportunitatem horum fratrum, qui venerunt ad nos, ut se commendarent sancti Martini intercessionibus, idem repetere fas et necessarium esse visum est; unde et has litteras vobis dirigere studui, quia praefato fratre abeunte magna me febrium molestia fatigare coepit. Unde obnixius deprecor clementiam vestram, ut me adiuvare dignemini in sanctissimis vestrae unanimitatis orationibus, quia scio vestram religiosam, Deo devotam sanctitatem multum valere in precibus apud superni regis... dicente ipsa Veritate: Quodcunque petieritis credentes accipietis; Credentes dixit, quia impossibile est sine fide placere Deo . Quare catholica integritas vestris maneat in cordibus, quatenus quidquid petieritis in nomine Iesu, accipere mereamini, seu pro stabilitate vitae vestrae et perseverantia boni operis usque in finem; sive pro amicis vestris, qui fidem habeant de vestra bonitate et charitate. Charitas enim cooperit multitudinem peccatorum; et qui in charitate manet, in Deo manet, quia Deus charitas est . In huius vero charitatis sanctitate hos fratres vestros, etiam nostros, ad vestram pietatem dirigere curavi, qui orationis gratia sancti Martini reliquias visitare voluerunt; sed et mihi secretissime aliquid de sua inobedientia vel negligentia dixerunt, precantes nos cum sancti Martini pietate intercessores esse pro illis, ut recipiantur in locum suum; et ego mandavi illis firmiter, tacere apud omnes homines de causa negligentiae suae, nolens aliquid foras venire a sanctissima congregatione vestra, nisi optima quaeque; quia multi sunt reprehensores vitae nostrae magis quam sectatores, cupientes sua criminosa peccata monasterialium reprehensione abscondi. Sed quidquid secus agamus, quam regularis vita definiat, remaneat apud nos tantum, et reconcilietur, et in concordiam revocetur grex Christi, ne gaudeant inimici super nos. Non est homo qui non peccet; et bonum est errantem ovem revocare in ovile Christi, eius exemplo qui de coelo descendit ut ovem perditam requireret in terris. Patientia praelatorum salus debet esse subiectorum. Melius est ignoscere delinquentibus quam expellere peccantes; quia si tantum iusti remanent et sani, forsan solus pastor solus remanet absque grege. Quid si ipse pastor peccat, quis remanet in loco Deo consecrato? Memores debemus esse apostolum Ioannem dicentem: Quia si dixerimus, peccatum non habemus, nosmetipsos seducimus, et veritas in nobis non est . Sed si agnoscimus peccatores nos esse, et confitemur iniquitates nostras, cum Publicano dicentes: Deus, propitius esto mihi peccatori (Luc. XVIII, ), habemus advocatum, id est, propitiatorem Dominum Iesum apud Patrem, qui semetipsum tradidit pro peccatis nostris, ut nos redimeret in sanguine suo, et acquireret Deo populum acceptabilem. Haec considerantes, fratres charissimi, recolligite oviculas errantes cum gaudio, recordantes eius pietatem, qui nonaginta novem oves dimisit in montibus, ut unam errantem inveniret; et humeris suis imposuisset, reportaretque ad domum gloriae suae, ut angeli congauderent de ove inventa (Matth. XVIII, ; Luc. XV, ). Haec omnia in mente habentes ignoscite, ut ignoscat vobis Deus; quia haec est via et coelestis regni culmen; aut non peccare, aut peccantibus ignoscere. Considera, dicit Apostolus, teipsum, ne et tu tenteris; alter alterius onera invicem portate, et sic implebitis legem Christi. Divina vos gratia in charitate obedientiae et humilitate semper conservare dignetur, Domini Patres, fratres et filii. - EPISTOLA CCXXIV. AD FRIDUINUM. Gratulatur adeptam curam monasteriorum SS. Benedicti et Ceolfridi hortatur ut praesit gregi suo bono exemplo. Precibus se commendat.  Sanctissimo Patri Friduino, olim notus et semper amicus Alcuinus salutem. Audiens paternam curam ovilis Christi vobis delegatam, multum me gavisum esse fateor, vel de exaltatione tantae dignitatis, vel de commoditate boni operis, quia habes, unde te sanctis Patribus nomine et meritis coaequare valeas. Ideo, sanctissime Pater, diligentius regularem vitam in loco optimo erigere studeas; nec nova te cudere suademus, sed vetera omnimodis renovare, quia fundator et renovator eiusdem mercedis esse possunt apud Deum. Non tibi per inanes adulationes nomen quaeras, sed Deo, per sanctas admonitiones, laudem. Exemplis sanctorum Patrum Benedicti et Ceolfridi vivas, quatenus illorum merita sequens, illorum mercede dignus inveniaris. Non permittas ullatenus vanitates vestimentorum, et luxuriantes ebrietates, et libidinosas voluptates in te, vel in tuis dominare fratribus, sed omnia vestra regulari moderamine fiant in cibo, potu, vestimento et castitate. Et sicut tu primus in dignitate, ita primus esto in totius bonitatis conversatione. Quid erit de grege, si pastor oberrat? Sanitas gregis et multiplicatio, gloria et merces est pastoris. Non te carnalia decipiant, sed spiritalia exaltent. Esto lucerna in domo Dei, et in omni loco forma salutis. Angeli vero visitantes officia ecclesiastica et opera fraternae unanimitatis, te vero in primis stantem,  in primis operantem, in primis intercedentem pro populo Christiano omnimodis inveniant. Non te specialia auri vel argenti pondera decipiant, sed generalis et sancta conversatio Deo amabilem efficiant. Sit thesaurus tuus Ecclesia et ornamenta illius, non arca singularis. Ne damnet te tua conscientia habentem, quod habere non debeas, ne dicatur tibi: Medice, cura temetipsum. Vel quomodo alios doceas, quae tu ipse non facis? Error vitae claudit os magistri. Melius est te Deum habere in arca cordis, quam aurum in arca cubilis. Confusio est vitae tuae digitos auro radiare, collum siricis [F., sericis] ornare vestimentis; ornet pectus tuum orarium sanctitatis, non inanis vestimentorum cultus. Melius est animam virtutibus decorari, quam corpus coloratis vestibus ornari. Cogita quam pauci tibi supersint dies, vel quam longaeva prosperitate primi fundatores monasterii, in quo modo Deo deservis, vivebant in conversatione sancta; et quam cito rapti sunt de hac vita, qui primorum parentum aliquantulum scindebant statuta. Recordare quam felices sunt illi, qui apud Deum gaudent in coelis: hoc non luxuria vitae, non vestimentorum vanitas, non saeculi pompa promeruit, sed zelus Domini, et regularis vitae custodia, et maior animae cura quam corporis, et fraterni profectus sollicitudo in charitate. Fac quod tibi proficiat honor praesentis horae ad futuri temporis gloriam; meique, obsecro, cum fratribus semper memoriam habeas, sive in speciali oratione sanctitatis tuae, sive in generali fraternae intercessionis communione, quatenus Deus dirigat cursum vitae meae ad salutem; non solum mei solius, sed, Christo Deo donante, salutem multorum. Vos vero divina clementia cum omnibus fratribus, beatissimis apostolis intercedentibus, semper in omni bono proficere faciat, et in omni sanctitate ultimum exspectare diem, ut digni efficiamini stare ante tribunal Christi, et audire beatam vocem: Venite, benedicti Patris mei, percipite regnum, quod vobis paratum est ab origine mundi . EPISTOLA CCXXV AD FRATRES QUI IN HIBERNIA INSULA PER DIVERSA LOCA DEO DESERVIRE VIDENTUR. Ob famam optimae conversationis ad se delatam laetatur: quae bona ipsorum Patres olim in Britannia, Gallia et Italia gesserint, depraedicat. Hortatur ad vitam regularem; docet quae debeat esse vita principum, monachorum, monialium et omnium Christianorum.  Nobilissimis sanctae Ecclesiae filiis, qui per latitudinem Hiberniensis insulae Deo Christo religiosa conversatione et sapientiae studiis servire videntur, humilis levita Alcuinus perpetuae prosperitatis in Domino salutem. Audiens per fratrem venerabilem, vestrae eruditionis doctorem, Dungal episcopum religiosam Deoque placentem regularis vitae vobiscum conversationem vigere, valde me gavisum fateor, quod Dominus Iesus in hoc ruinoso cadentis saeculi fine tantos sui sanctissimi nominis laudatores,  et veritatis praedicatores, et sanctae sapientiae sectatores probatur habere, quantos audio inclytam Hiberniae insulam usque hodie possidere. Quapropter, excellentissimi Patres et religiosissimi fratres, et nobilissimi filii, vestram piam unanimitatem tota cordis mei affectione deprecor, ut antiquam sanctae religionis consuetudinem, et sanctae sapientiae studium assiduis admonitionibus, exhortationibus, increpationibus renovare studeatis, ut lux veritatis et scientiae per congregationes Ecclesiarum Christi consueto more per vos et a vobis multis mundi partibus uberrime fulgeat. Igitur antiquo tempore doctissimi solebant magistri et Hibernia Britanniam, Galliam, Italiam venire et multos per Ecclesias Christi fecisse profectus; et quanto magis periculosa nunc esse tempora noscuntur, et plurimos, secundum apostolicam prophetiam, a via veritatis avertentes, tanto instantius ipsa catholicae fidei veritas ubique inter vos discenda est et docenda, ut habeant orthodoxae fidei praedicatores, quo possint contradicentibus veritati resistere, et palam vincere adversarios apostolicae doctrinae. Erumpunt subito apostatica seducti calliditate pseudo doctores, novas et inauditas introducentes sectas, qui dum novis dogmatibus sibi laudem acquiri putant, inveniuntur reprehensibiles, omnibusque odibiles esse, sicut in Hispaniae partibus vidimus factum. Unde, sanctissimi Patres, exhortamini iuvenes vestros, ut diligentissime catholicorum doctorum discant traditiones, et catholicae fidei rationes omni intentione apprehendere studeant, quia sine fide Deo impossibile est placere. Nec tamen saecularium litterarum contemnenda est scientia, sed quasi fundamentum tenerae infantium aetati tradenda est grammatica, aliaeque philosophicae subtilitatis disciplinae, quatenus quibusdam sapientiae gradibus ad altissimum evangelicae perfectionis culmen ascendere valeant, et iuxta annorum augmentum sapientiae quoque accrescant divitiae. Nec ferventem adolescentiae flammam sinite per praecipitia vitiorum corruere, quia Spiritus sanctus, sicut scriptum est, non habitat in corpore peccatis subdito; sine cuius gratia nihil humanum proficere valet ingenium; sed si quid doni adolescens habere videtur, auferetur ab eo, si se in castitate conservare non curat. Serenus, sanctus et mundissimus Spiritus mundam et castam ingreditur animam. Non solum seniores verbis admoneant iuniores suos, verum etiam bonis exemplis erudiant illos. Ergo magistri minuitur auctoritas, si doctrina eius destruitur opere: sapientia doctoris fulgeat in honestate morum, ut videatur in facto quod audiatur ex ore. Si quid, quod absit, contra Christianae auctoritatem religionis principes agere inter vos saeculares inveniantur, admoneant eos sedula sacerdotes Christi praedicatione malas amittere consuetudines, et bonis potestatem suam ornare moribus, et ut vivant in castitate, unam habentes uxorem secundum evangelicae praeceptum auctoritatis; iustissimoque iudicio causas discernant populi, et misericordiam faciant in pauperes et miseros. Non sint veloces ad humanum fundendum sanguinem, quia viri sanguinum, sicut sacer psalmus cantat, non dimidiabunt dies suos. Si felicitatem praesentis cupiant habere regni et potestatis, sciant se aliter habere non posse, nisi Deo praestante; nec futurae beatitudinis gloriam possidere, nisi Domini nostri Iesu Christi misericordia donante. Idcirco omni intentione evangelicis inhaereant praeceptis, ut benedictione divina confirmentur in regno praesenti, et perpetuum cum sanctis Dei recipere digni inveniantur. Quicunque vero monachicae vitae conversatione Deo promiserint, sciant se debitores esse implere, quod promiserunt, dicente Scriptura: Vovete et reddite Domino Deo vestro. Et iterum: Melius est non vovere quam votum non implere. Fiat illorum conversatio casta et honesta, absque omni reprehensione, Deo placabilis, hominibusque honorabilis, non in comessationibus  et ebrietatibus, non in cubilibus et in impudicitiis (Rom. XIII, ), sed induant seipsos exemplis Domini nostri Iesu Christi, lucentes inter saeculares, sicut stellae in coelo fulgentes, ut illorum lumine illustrati multi exhortentur mundi huius fugere voluptates, et numero illorum seipsos congregare studeant. Feminarum siquidem monasteria sint in castitate virginali Deo, casto corpore, in pudicitia et humilitate servientes. Si coelestem Regem elegerunt [Ms., eligerent] sibi sponsum, coelesti sponso debitam studeant custodire castitatem, quatenus cum beatissima genitrice Dei, semperque virgine sancta Maria per supernas habitationes Agnum sequi, quocunque ierit, mereantur. Omnes siquidem commune sanctae charitatis praecepta integra perfectione conservare conentur, in qua signum discipulatus sui Deus Christus constituit, dicens: In hoc cognoscent omnes quia mei discipuli estis, si dilectionem habueritis ad invicem . Singuli humilitatem habeant in discendo, et devotionem in docendo, et diligentiam in misericordiae operibus ad pauperes et miseros: nullusque senior sive iunior, saecularis vel monasterialis, vir aut femina sua erubescat confiteri peccata, atque per poenitentiam emendare, quidquid contra Dei voluntatem fecisset. Melius est habere unum hominem testem peccatorum suorum in salutem animae suae, quam spectare accusationem diabolicae fraudis ante Iudicem omnium saeculorum, et ante angelorum choros, et totius humani generis multitudinem. Dum vero homo vivit in hoc saeculo, fructuosa est confessio et poenitentia; in futuro scilicet iudicio poenitentia erit peccatorum, sed non fructuosa, quia unusquisque iudicabitur secundum opera sua. Metuant criminosi et peccatis onerati aeternorum flammas tormentorum. Gaudeant iusti, etiam et poenitentes de perpetuae beatitudinis gloria cum Christo, qui ait: Ibunt impii in ignem aeternum; iusti autem in vitam aeternam. Et alibi: Iusti fulgebunt sicut sol in regno Patris eorum (Matth. XIII, ). Orantem pro nobis beatitudinem vestram Deus Christus perpetua prosperitate custodire dignetur, domini desiderantissimi Patres filii et amici.  EPISTOLA CCXXVI. AD FRATRES IN ECCLESIA BEATI IOANNIS BAPTISTAE DEO SERVIENTES. Abbatem et fratres monasterii Montis-Olivi in familiaritatem suscipit, et illos hortatur ut militent pro fide catholica, et perseverent in observantia regulari.  Religiosis fratribus, Deo et sancto Ioanni praecursori Christi servientibus, humilis servulus eiusdem Christi et praecursoris eius, Alcuinus salutem. Nam prima congregatio quam, Deo dispensante, gubernandam accepi, beato Ioanni Baptistae consecrata est. Quapropter fas aestimo, vos fratres agnoscere et commilitones, unum habentes Dominum Deum, et unum patronum, cuius intercessio nostrum hinc inde numerum augere dignetur. Patrem vero vestrum Olomundum in Christo, et fratrem nostrum in charitate, familiari pietate accepimus, quasi unius familiae germanum, et unius Domini cultorem, et unius protectoris conservum; et in eo ipso vos omnes recipiens quasi fratres charissimos, deprecans ut me meosque per eius manus familiariter in sanctas orationes vestras recipere dignemini. Optime enim scitis quanta est verae charitatis communio, quae absentes corpore, praesentes efficit in spiritu. Nihil vero nocet absentia corporalis, ubi est praesentia spiritalis. Vos vero, filii, fratres et Patres, in Christi clementia deprecor, unanimes estote in fide catholica, idem sapientes, idem volentes; firmiter permanentes in loco certaminis vestri, nil tela antiqui hostis metuentes, communibus manibus pugnate contra eum. Melius in acie cum pluribus pugnat miles, quam si solus foris inveniatur in campo. Campum vero dico saeculi latitudinem. Quid vero vobis cum saeculari consuetudine? Christum elegistis, Christo certare vosmetipsos constrinxistis, perseverantes in agone regularis vitae. Nil vobis durum videatur in mandatis Dei; spe perpetuae remunerationis consolamini, scientes quod non coronatur nisi qui legitime certat . Nullatenus legitime certat, qui locum certaminis sui derelinquit, et signa suae militiae deponit. Tentatio est haec vita; in tentationibus fortes estote, in tribulationibus constantes, nihil dubitantes de remuneratione. Pauci sunt dies laboris, sed perpetui sunt retributionis dies. Nolite turbari de paucitate vestra, dicente ipso duce nostro: Nolite timere pusillus grex, quoniam complacuit Patri vestro dare vobis regnum. Tantum absque murmuratione et taedio servite Deo in confessione regularis vitae; nunquam deerit remunerator Deus, si vestra non deerit vobis devotio in servitute illius. Si quidquam pio Patri congregationi vestrae placeat immutare, vel renovare congregationis vestrae, nolite murmurare inde; sicut enim prudentissima apis de multis floribus unam colligit dulcedinem, ita providus Pater ex multorum colligere debet conversatione unum optimae religionis mel. Nullatenus in uno campo omnia florum genera colliguntur, ita nec in uno quolibet omnis morum dignitas inveniri poterit; quidam enim charitate abundat, quidam humilitate micat, quidam eleemosynis fulget, quidam sapientia claret, quidam sanctarum Scripturarum cognitione laetatur. Ideo sapienti de singulis singula eligenda sunt, ut fiat unius coronae splendor in animo Deum possidente, qui dividit unicuique secundum mensuram suae voluntatis, vel possibilitatem accipientis. Omnia probate, quod bonum est tenete; id est, plurima considerate, optima quaeque eligite. Opto, Deumque deprecor, ut vester numerus augeatur, et sanctis virtutibus semper florescat, quatenus multi vestris bonis erudiantur exemplis,  et vos multa mercede in conspectu altissimi iudicis digni habeamini, beato Ioanne intercedente, et Christo Deo miserante, donante. Gratia coelestis vos provehat et in omni bono proficere faciat, fratres charissimi. EPISTOLA CCXXVII. AD QUOSDAM MONACHOS. Ambit eorum familiaritatem et orationes. Hortatur ad charitatem, humilitatem, obedientiam, ad curam regularis disciplinae, et laudis divinae.  Venerando Patri, et sanctissimis fratribus in congregatione beatissimi confessoris Christi humilis levita Albinus salutem. Gaudens vestrae beatitudinis audivi prosperitatem, et religiosam vitam et Deo condignam, atque hominibus laudabilem; quapropter meae parvitatis nomen diligentius sanctis vestris orationibus commendo, ut me habeatis quasi unum ex vobis. Ego vero peccator, multum indigens sanctorum intercessione, sciens multum valere deprecationes iustorum, iuxta apostoli Iacobi testimonium, nihil de meis confidens meritis, sed totum me per famulorum Christi intercessiones divinae gratiae commendans; et licet peccatis meis impedientibus non sim dignus inter eos numerari, tamen, Deo miserante, Deo illos diligere scio et illis honorem impendere debitum. Quapropter obnixe deprecor, ut me ea charitate recipiatis, qua vos humiliter deposco. Charitas enim benigna est, in qua tota servorum Dei vita consistit, quam vestra unanimitas, sicut audio, optime habet, per quem vitam aeternam habebit, quicunque habere dignus erit; quam toto corde sequimini, charissimi fratres, quia tota monachorum vita in charitate, humilitate et obedientia consistit; et quia vestra pietas Deum elegit sibi dominum et regem, tota virtute Deum amate, et praeceptis eius obedire studete. Unusquisque alteri sit magister in opere bono, et unusquisque alteri discipulus in humilitatis obedientia, dicente Apostolo: Si vero iuniori revelatum fiat, prior taceat. Spiritus enim ubi vult spirat. Dei enim donum est, si quis recta intelligit, si quis iuste amat; Dei donum in nulla aetate, in nulla persona contemnendum est. Seniores inter vos iuniores erudiant, ut digne habeantur pro se in suo stare loco; docete eos in omni mansuetudine, erudientes in timore Dei; ut discant ab ineunte aetate Deo servire, et praeceptis regularibus informari. Iuniores  debitum honorem senioribus impendant; sitis enim sicut unum corpus, alter alterius membra, ut in omnibus honorificetur Deus, et omnes aedificentur, et omnes ad gloriam perpetuae beatitudinis pervenire mereantur. Scripsi vobis has paucas litterulas ex charitatis fonte, non quasi ignorantibus, sed quasi haec omnia melius scientibus, et in Deo diligentius perficientibus; et ut meam circa vestram salutem, imo et omnium servorum Dei cognoscatis voluntatem, et ut familiaritatem animae meae sciatis apud vos. Vestra vero bonitas et fraterna humilitate legat, et solita pietate recipiat, quae vobis scribere curavi. Deus vero totius consolationis Pater vos ubique consolari dignetur, et ad aeternum regnum pervenire concedat, cuius laus sit semper in ore et in corde charitatis vestrae; quia haec est sanctorum vita, laus bonitatis Christi et charitas in praesentia illius, quae nunquam excedit, nunquam praeterit, nunquam fastidit; et quicunque saepius in his in hac mortali vita versatur, maiorem sanctorum angelorum similitudinem habet; angeli vero Dei semper in vigiliis Deum laudant; et qui vigilare studet ad laudes Dei, angelicam vitam agit in terris; et quod omnes sancti acturi sunt in coelis, temporibus secundum humanam fragilitatem statutis agit in terris. Non somnus, non saeculare desiderium, nec vana cogitatio impediat cursum religionis vestrae, et laudes divinas, ut angelicae visitationes inveniant unumquemque vestrum in loco suo stantem, Deumque laudantem. Igitur qui in hac mortalitate Deum laudare student, in felicitate perpetua cum Psalmista eantare habent: Beati qui habitant in domo tua, Domine, in saeculum saeculi laudabunt te . Sanctam vero unanimitatem vestram, charissimi fratres, Dominus Deus in omni proficere faciat bono, et ad aeternae beatitudinis felicitatem pervenire concedat, dilectissimi fratres. EPISTOLA CCXXVIII. AD ARNOLDUM ABBATEM. Laudat eorum conversationem; hortatur ad virtutes religiosas, praesertim paupertatem in conviviis, in nummis, in vestimentis, etc.  Venerando Patri Arnoldo abbati et sanctae congregationi, humilis levita Albinus salutem. Satis mihi placuit religiosa conversatio vestra in Domino, et charitatis humilitas, et Ecclesiae ornatus, et domorum, quas in transitu cernebam, constitutio, et dulcissima susceptio, qua me cum magna familiaritate suscepistis; cognoscens in cordibus vestris illum habere praeparatam habitationem qui dixit: In hoc cognoscent omnes, quia mei discipuli estis, si dilectionem habueritis ad invicem (Ioan. XIII, ). Ideo supplici deprecatione exhortans fraternitatem vestram ut in perfecta permaneatis fideliter charitate, et concordia pacis inter vos vigeat, et obedientiae decus resplendeat in conversatione vestra, et humilitatis honestas videatur in omni actu vestro, et corporis castitas quasi lilia floreat in conspectu Dei, et sitis unanimes in omni opere perfecto, obedientes Patri spiritali absque omni contradictione, quia ipse rationem redditurus erit pro vobis in die magno Domini, et vos similiter obedientiae vestrae plurimam in die illa accepturi eritis mercedem. Non est regnum Dei esca et potus, sed charitas in conscientia pura; hae sunt itaque victimae, quas monachi singulis horis Domino Deo offerre debebunt; his hostiis placabitur maiestas divina; per has semitas regni coelestis portae aperiuntur. Hoc cogitate iugiter, hoc rememorate semper, in his  conversamini deliciis; haec sunt nuptialia vestimenta, in quibus superni regis convivia possidere digni efficiamini. Nullus ex vobis avaritiae studeat, nec caducas congregare divitias quaerat; nec unum habeat absque Patris sui licentia nummum; sufficiat unicuique communis vitae iucunditas, seu in vestimentis, seu in cibi potusque religiositate; tantum Pater spiritualis provideat, ne iustam quislibet habeat murmurationem; nec quarumlibet indigentia rerum regularis vitae destruat ordinem, sed unusquisque contentus, secundum facultatem loci et temporis, stipendio quod ei administratur, et quo maiore suffert humilitate indigentiam, si subito eveniat, eo maiorem a Deo accipiat mercedem. Qui pro regno Dei certare desiderat, non debet pro uno calice vini contendere. Nobilissimus omnium creator Pater nobiles habere filios cupit: magna generositas est filium esse Dei, sed haec dignitas, tam alta et praeclara, magna morum et conversationis nobilitate observari debebit. Quod charitate cogente scripsi, vestra humilitas patienter relegere dignetur, et si quid memoriae dignum ex his meis litteris invenietis, ob intentionem salutis vestrae, et recordationem nominis nostri, in thesauro cordis vestri recondite, quatenus divina pietas vos in gaudium supernae beatitudinis deducat, et mihi peccatori veniam peccatorum meorum per sanctas orationes vestras concedat. Vestram sanctitatem superni regis pietas in omni bona conversatione proficere faciat, fratres charissimi. EPISTOLA CCXXIX. AD EANULFUM PRESBYTERUM. Commendat se eius orationibus: ad conversationem fraternam et regularem vitam, ad curam animarum, etc., hortatur.  Dulcissimo fratri Eanulfo presbytero Albinus salutem. Quia charitas memor est totius bonitatis, ideo te obsecro, ut mei habeas memoriam in sanctis orationibus tuis, et te ipsum in omni castitate conservare studeas in conspectu Domini Dei altissimi; et humilem habeas conversationem inter fratres, et sollicitudinem magnam regularis vitae, quia qui maius portat iudicium, maiorem accipit honorem [Leg. quia maius portat iudicium, qui, etc.]. Quid tibi saeculi dignitas, quae sicut flos feni decidit? Nolo te vagabundum esse per loca, sed stabilem in servitio Dei, ubi electus es in servitium Christi. Vivas inter fratres quasi Lucifer inter stellas, ut plurimi tuis bonis exhortentur exemplis. Sicut ego curam habui de salute animae tuae, ita tu curam habeas de salute multorum. Noli torrem de incendio raptum disperare, sed poenitentiae fonte exstingui, quatenus qui in flamma libidinis exarsit, in flamma charitatis et munditiae luceat in conspectu Dei. Tu scis fragilitates adolescentiae; tu nosti flumen iniquitatis, quomodo per praecipitia rapiuntur multi in voragines diversae luxuriae. Quapropter sollicita mente labora, Deo adiuvante, ut quamplurimos per admonitiones dulcissimas ab errore iniquitatis revoces. Erit tibi maxima merces apud Deum, si salutem fraternam non neglexeris. Plurimi sunt nominetenus doctores, sed pauci charitatis officio. Non cesses seminare Verbum Dei; Deus novit, ubi vult, ut cadat. Nullatenus tibi eius bonitas deerit in remuneratione. Qui converti fecerit peccatorem ab errore viae suae, cooperit multitudinem peccatorum suorum. Vivas utinam in mansuetudine  patientiae, et humilitate obedientiae, et charitatis dulcedine inter fratres, quatenus misericordia Redemptoris nostri te florere faciat in vario virtutum genere, et ab omni adversitate clementer custodire dignetur. Saluta, obsecro, fratres nostros, quoscunque scias aliquo charitatis officio mihi esse coniunctos, et semper admoneas de orationibus meis, quoscunque habeas amicos, vel Deum timentes, vel sanctae conversationis socios. Vivite in omni charitate, et valete in aeternum. EPISTOLA CCXXX. AD ONIAM SACERDOTEM. Charitatem in praesente dulcem, in absente amaram dicit. Hortatur ad virtutes.  Albinus Oniae sacerdoti salutem. Mirabile est quod dulce versum est in amarum. Nam charitas dulcis est in praesente, sed extrema quodam modo in absente, dum non videt quem amat, angustiatus in absentia eius; quae siquidem in beatis et regno Dei semper dulcis erit, quoniam praesens illi qui amatur; cuius visio omnis est beatitudo, ad quam ut pervenire mereamur, omnia dura dulcia per patientiae donum videri debent; et omnia huius saeculi dulcia quasi nihil reputanda sunt. Hoc memor, fili charissime, ut vivas feliciter sub timore Dei, in charitate Christi, in omni sobrietate, castitate et charitate, proficiens de die in diem in omni opere bono, ut dignus efficiaris ad eam pervenire charitatem, quae nunquam mutabitur, nunquam finem habitura est. Vive feliciter in charitate Christi et omni religione sancta, fili charissime. EPISTOLA CCXXXI. AD EUMDEM. Charitatem erga Deum et erga pauperes, miseros et peregrinos commendat.  Albinus Oniae sacerdoti salutem. Prosperitas et gaudium animi vestri multum mihi placere fateor, quae charitas, sicut Apostolus ait, nunquam excidit, quae semper nova et antiqua; nova ex praesentia, antiqua ex memoria: quam semper utinam fideliter sequaris cum omni homine, quantum in te est, et quantum ad Dei honorem honestum et utile videaris. Non est charitas quae in ebrietate tenetur, vel in peccatis coniuncta conglutinatur, sed impia voluntas, non bona suavitas. Ama Deum semper, qui amantem se amat, et diligentem se diligit. Habeto illum amicum, qui unicuique amicus est secundum se. Pauperum memor esto in eleemosynis, et miserorum in defensione, et peregrinorum in solatio, ut Deus tibi reddat in die magno, ubi dividet omne humanum genus in duas partitiones; aliis propter duritiam cordis indeficientes tormentorum flammas; aliis propter misericordiae opera et charitatis officia perpetuae beatitudinis regnum. Hoc faciens feliciter, vive, fili mi charissime.  EPISTOLA CCXXXII. AD GISLAM. Charitatem suam illi significat: ad omnia virtutum genera hortatur, et commendat sanctae Scripturae lectionem.  Dilectissimae in Christo virgini Gislae Alcuinus humilis levita salutem. Valde enim tuis, clarissima Dei famula, alloquiis gavisus sum, et tua familiaritatis pietate consolatus, ita ut ex eo die quo pactum charitatis tecum inivi, dulcedine dilectionis tuae per singula pene momenta pascebar, felicem aestimans me, dum sanctissimae orationis munimine, secundum promissionem vestram fruar; at nunc maxime assidua precum vestrarum protectione muniri indigeo, dum fluctivagi maris incertum iter tentare compellor, ut divina clementia me ad portum salutis perducere dignetur, atque vestris iterum conspectibus gaudentem astare condonet. Sed rogo suppliciter te, Deo devotissima virgo, ne aures prudentiae tuae apices insipientiae meae offendant; et quod me dilectio vera scribere admonet, te humilitas sancta doceat perlegere; nec stylum meum praesumptiosum putes, officiosum agnoscens; et quem in Deo diligit, admonentem accipit. Primo omnium te de Dei charitate admoneo, et nobilitatem imaginis illius serva; et cuius viri sponsa esse coepisti, semper rememora. Inclytus est valde et gloriosus sponsus tuus, qui alium ornatum in te non quaerit nisi spiritalem; non tortas crinium alligationes, sed rectas morum bonorum conligationes; nec vestimentorum vanum exterius nitorem, sed sanctitatis et castimoniae nobilem interius splendorem; cave ne aliquid in te inveniat quod oculos illius offendat; et si forsan, ut solet humanae fragilitatis conditio afferre, aliquam negligentiae maculam in te malignus spiritus infigat, citius poenitentiae lacrymis abluere memento, ne diu sine sponsi tui maneas amplexu, quia promptior est te recipere quam amittere: tantum ne tardaveris de die in diem reverti ad illum. Haec enim duo mala maxime odit in hominibus, negligentiam revertendi, et desperationem salvantis. Tantum haec absint a cogitationibus procul nostris, et ille tunc animis prope erit nostris. Ideo habet nomen Salvator, quia semper salvat et salvare cupit, sicut scriptum est: Qui vult omnes homines salvos fieri. Noli de terrena nobilitate gloriari, sed gratias age ei qui, dum te hominem esse voluit, tam sublimes et claros tibi perdonavit parentes, quorum nobilitatem non superbia, sed humilitate prosequere; et maxime in eo gaude, quia alterius noluit te esse sponsam, ni suam. Quae tibi maior esse gloria poterit, vel sublimior honor, quam eius Regis esse sponsam qui super omnes reges est: et quanto ille sublimioris est potentiae in virtute, tanto tu maioris esto diligentiae in sanctitate; sanctitas vero in iustitiae operibus constat, iustitia vero duobus modis impletur, hoc est, ut quae prohibita sunt a Deo, non faciamus, et quae iussa sunt ab eo, faciamus, iuxta Prophetam: Diverte a malo et fac bonum. De quibus sapientiae vestrae me scribere supervacuum aestimo, quia in utrisque ab optimis ac nobilissimis magistris a prima aetate abundantius imbuta es, et excellens naturaleque animi tui ingenium te ubique docet; insuper omnis sanctorum librorum series hoc maxime auribus tuis indicat, iterum iterumque replicat, quid sit omni homini cavendum vel sequendum, in quorum lectione te ipsam exerce, quoniam per illos tibi loquitur ipse Deus et Dominus noster, et piae voluntatis tibi demonstrat effectum. Recognosce et cogita quali honore nobis illius legatio sit aestimanda: quid si a rege legatio et indiculus ad te veniet, nunquid non mox aliis curis postpositis prompta et cum omni devotione eius litteras accipis et legis, et implere satages? Ecce de coelo rex regum, imo et Sponsus tuus per prophetas, apostolos, doctores [Ms., apostolorum doctores] tibi, o virgo, dignatus est dirigere litteras suas, non ut aliquod servitium sibi necessarium demandasset, sed quae ad salutem et gloriam tibi necessaria sciebat esse, innotuisset. Harum te litterarum sedula reficiat lectio, quia in illis agnoscitur Deus, in illis vitae aeternae gloria adnuntiatur, in illis quid credere, quid sperare, quid amare, vel quid fugere debeamus, ostenditur. Haec scripsi, non ignorantem instruens, sed charitatis officium implens, maxime rogans ut teipsam immaculatam in diem Domini nostri Iesu Christi serves; et alios tota intentione, monitis seu exemplis trahe tecum, et curre multis comitata post illum, donec introducat vos in domum Patris, et in cubile genitricis suae, ut edatis et bibatis super mensam eius in regno suo, ubi est cibus sine fastidio, et potus sine siti, et vita sine morte, et gaudium sine tristitia et gloria sine fine. Huc, o virgo, propera, ut semper sanctae genitrici Virgini coniuncta Agnum sequens per omnia coelestis regni penetralia transeas. Sanctitatem tuam, in omnibus bonis florentem, pro me intercedentem Deus Christus conservare et exaudire dignetur, domina virgo. - FRAGMENTUM I. AD FRATRES SANCTI NINIANI CANDIDAE CASAE. (Apud Usserium de Primordiis Britan. Eccles. pag. .) Venerandae dilectionis fratribus in loco Deo servientibus, qui dicitur Candida Casa Alcuinus diaconus salutem.  Deprecor vestrae pietatis unanimitatem, ut nostri nominis habeatis memoriam, et intercedere pro mea parvitate dignemini in ecclesia sanctissimi Patris Niniae episcopi, qui multis claruit virtutibus, sicut mihi nuper delatum est per carmina metricae artis, quae nobis per fideles nostros discipulos Eboracensis ecclesiae scholasticos directa sunt; in quibus et facientis agnovi eruditionem, et eius perficientis miracula sanctitatem per ea, quae ibi legebam. FRAGMENTUM II. AD EBORACENSES. (Apud Wilhelmum Malmesburiensem, lib. I de Gestis Reg. Angl. cap. .)  Non pro auri avaritia  Franciam veni, nec remansi in ea, sed ecclesiasticae causa necessitatis. FRAGMENTUM III. AD OSBERTUM PATRICIUM MERCIORUM.  Nostrum regnum Northanimbrorum pene periit propter intestinas dissensiones et fallaces iurationes. FRAGMENTUM IV. AD EUMDEM OSBERTUM PATRICIUM.  Non arbitror quod nobilissimus iuvenis Egfertus propter peccata sua mortuus sit; sed quia Pater suus pro confirmatione regni multum sanguinem effudit. ORDO ALPHABETICUS PERSONARUM QUIBUS B. FLACCUS ALCUINUS INSCRIPSIT EPISTOLAS SUAS.  A Adalhardo abbati Corbeiensi. Vid. Antonio. Adriano I papae. Epist. . Aedilberto episcopo Hagulstaldensi. Epist. . Aedilhardo archiepiscopo Dorovernensi. Epist. , , , , , . Aedilredo regi Northumbriae. Epist. , , . Aedilthydi reginae. Epist. . Aerduulfo regi Northumbriae. Epist. . Aerico duci Foroiuliensi. Epist. . Aethilredo. Vid. Aedilhardo Agino episcopo incertae sedis. Epist. . Alchardo episcopo forte Elmhamensis ecclesiae in Anglia. Epist. .  Altapetrae presbytero. Epist. . Amicis. Epist. , , , , , . Angilberto. Epist. , , , . Antonio abbati Corbeiensi. Epist. , , , , . Aquilae. Vid. Arnoni. Ardberto viro illustri. Epist. . Arnoni archiepiscopo Salisburgensi. Epist. , , , , , , , , , , , , , , , , , , , , , , , , , , , , , , , , , , , . Arnoldo abbati monasterii forte Glonensis. Epist. . Athelardo. Vid. Aedilhardo. B Benedicto abbati Anianensi. Epist. , . Beornuino presbytero. Epist. . C Calwino presbytero. Epist. , . Candidae Casae fratribus. Fragm. . Candido et Nathanaeli. Epist. . Cantuariensibus. Epist. . Carolo, Caroli Magni filio. Epist. , . Carolo Magno regi et imperatori. Epist. , , , , , , , , , , , , , , , , , , , , , , , , , , , , , . Caroli Magni regis et imperatoris ad Albinum abbatem. Epist. , . Chrodgario comiti. Epist. . Coenulvo regi Merciorum. Epist. . Colco lectori. Epist. . Corbeiensibus fratribus. Vid. Morbacensibus. Cuculo. Vid. Calwino. Cudrado presbytero. Epist. . Cuidam. Epist. , , . Cunibercto Ventanae civitatis in Britannia episcopo. Epist. . D Damoetae. Epist. , , , , . David. Vid. Carolo. Discipulis. Epist. , , . E Eadae presbytero. Epist. . Eambaldo archiepiscopo Eboracensi. Epist. , , , , . Eanulfo presbytero. Epist. . Eboracensibus fratribus. Epist. , , , . Edilthrudae matri. Epist. . Edilburgae abbatissae in Anglia. Epist. . Ecgfrido filio Offae regis Merciorum. Epist. . Episcopo cuidam. Epist. , , . Ethelardo. Vid. Aedilhardo. Eugeniae virgini. Epist. , . Eulaliae. Vid. Gundradae. F Farfensibus. Vid. Moroaldo. Felici episcopo Urgellitano. Epist. . Filiis. Epist. , . Filiis in palatio imperatoris commorantibus. Epist. . Filio prodigo. Epist. , . Friduino Gyrovensium et Wirrensium abbati, Epist. . Fridugiso. Epist. . Fuldensibus fratribus. Epist. . G Gallicellulae. Epist. . Georgio patriarchae Hierosolymitano. Epist. . Gislae filiae. Epist. . Gislae sorori, Epist. , . Gislae virgini. Epist. . Gothiae fratribus. Epist. , , . Gundradae virgini, cognomento Eulaliae. Epist. . Gyrvensibus fratribus. Epist. , , . H Hechstanum presbytero. Vid, Altapetrae. Hiberniae fratribus. Epist. . Hillirensibus fratribus. Epist. . Hincbaldo. Vid. Hugibaldo. Homero. Vid. Angilberto. Hugibaldo episcopo Lindisfarnensi. Epist. . Hundrudi Matronae Anglicanae. Epist. . I Itherio abbati Turonensi. Epist. . I B. Ioan. Baptistae fratribus Montis-Olivi. Epist. . Ioseppo. Epist. . Iuvavensibus fratribus. Epist. . L Laidrado episcopo Lugdunensi. Vid. Leutfredo et Liobrado. Leoni III papae. Epist. . Lindisfarnensibus. Epist. . Lerinensibus. Vid. Hillirensibus. Leutfredo episcopo Lugdunensi. Epist. . Liobrado. Epist. . S. Liudgeri fratribus. Vid. Morbacensibus. Lugdunensibus fratribus. Epist. . M Macario. Vid. Rigbodo. Magenhario comiti Senonensi. Epist. . S. Martini fratribus. Vid. Turonensibus. Matri. Epist. . Matri et Filiae. Epist. . Mauro. Epist. . Megenfredo regalis palatii archario. Epist. . Monachis. Epist. . Vide etiam titulos: Candidae Casae Cantuariensibus, Eboracensibus, Farfensibus, Fuldensibus, Gothiae fratribus, Gyrvensibus, Hibernensibus, Iuvavensibus, Lindisfarnensibus, Lirinensibus, Lugdunensibus, Montis-Olivi, Orbionis Monasterii, Morbacensibus, Salisburgensibus, Turonensibus, Vedastinis. Monnae presbytero. Epist. . Morbacensibus. Epist. , . Montis Olivi fratribus. Epist. . Moroaldo abbati Farfensi. Epist. . N Nathanaeli seu Fredegiso. Epist. , , . Nifridio episcopo Narbonensi. Epist. , . S. Niniani fratribus. Fragm. . O Offae regi Merciorum. Epist. , , . Oniae sacerdoti. Epist. , . Orbionis seu Urbionis monasterii fratribus. Epist. . Osbaldo patritio. Epist. , . Osbercto duci. Epist. . P Paulino patriarchae Aquileiensi. Epist. , , , , , . Petro Mediolanensi archiepiscopo. Epist. , . S. Petri fratribus. Vid. Gyrvensibus. Pippino regi. Epist. . Q Quibusdam. Epist. . Vid. Eboracensibus. R Raganberto episcopo incertae sedis. Epist. . Remedio seu Remigio Curiensi episcopo. Epist. , , , . Riculfo archiepiscopo Moguntino. Vid. Damoetae. Rigbodo archiepiscopo Trevirensi. Epist. , , , . S Salisburgensibus. Vid. Iuvavensibus fratribus. Simeoni episcopo, Vid. Eanbaldo. Sorori et filiae. Epist. , , . Sorori. Vid. Gislae. Sperato episcopo incertae sedis in Anglia. Epist. , . T Teotgario abbati, forte Lerinensium. Epist. . Theodulpho archiep. Aurelianensi. Epist. , . Theophilo episcopo fortassis Tudertino. Epist. . Tifredo episcopo Damacae in Anglia. Vid. Alchardo Turonensibus fratribus. Epist. . U Usualdo abbati incerti loci. Epist. . V Vedastinis monachis. Epist. . W Wirrensibus. Vid. Gyrvensibus. BEATI FLACCI ALBINI SEU ALCUINI CAROLI MAGNI MAGISTRI OPERUM PARS SECUNDA.---OPUSCULA EXEGETICA, SEU COMMENTATIONES IN SACRAM SCRIPTURAM.    OPUSCULUM PRIMUM. INTERROGATIONES ET RESPONSIONES IN GENESIN.  MONITUM PRAEVIUM.  De Siguulfo seu Sigulpho, cuius interrogationibus Alcuinus hic respondet, in praefatione generali, ubi et de aliis Alcuini discipulis actum est, nonnulla diximus. Causam, finem, modumque hasce quaestiones de libro Geneseos movendi, tractandi, atque resolvendi ex ipsa epistola ad Sigulphum, commentario huic praefixa, lector intelliget, ex qua simul manifestum est, verum huius opusculi auctorem esse Alcuinum. De ultima nihilominus quaestione, quae de Benedictionibus patriarcharum instituitur, aliquandiu dubitatum fuit utrum Alcuino tribui debeat vel possit. Cum enim illa quaestio caeteris multo prolixius deducta sit, atque tam secundum historicum quam secundum spiritualem sensum examinetur; in nonnullis quoque codicibus mss. a reliquo corpore avulsa, proprioque titulo descripta habeatur, factum est ut postea sub alieno, nunc sancti Augustini, nunc Eucherii  Lugdunensis, nunc aliorum nomine compareret; a novissimis tamen Operum sancti Augustini editoribus Benedictinis congr. sancti Mauri eadem commentatio, tanquam partus huic sancto Patri suppositus, in appendicem tom. III Operum reiecta, veroque suo auctori Alcuino restituta est. Vid. supra epist.  , et illius notas. Ipse vero Alcuinus illius commentationis priorem partem, quae magis litteralis et historica est, pene integram ex Quaestionibus sancti Hieronymi in Genesin; postremum ex libris Moralium sancti Gregorii Magni papae mutuatus est, prout suis locis annotavimus. Ex editione Augustiniana in fine addidimus, quae alibi desiderantur. Primus, quem scimus, has Interrogationes et Responsiones de Genesi publici iuris fecit Menardus Moltherus anno , in o Haganoae; ubi iteratis typis anno  in eadem forma comparuit sub hoc titulo: Albini, Caroli illius Magni olim praeceptoris, in Genesin Quaestiones. Huic suae editioni Moltherus epistolam dedicatoriam praefixit ad cl. virum D. Laurentium Truchsess a Bomersfelden sanctae Moguntinensis Ecclesiae decanum. Inde quae ad commentationem tum huius opusculi, tum ipsius auctoris pertinent, huc ob illius editionis raritatem transcribere operae pretium fuerit. Videbatur mihi non indecens, inquit editor eruditus, ut ad te, cui ingenium dextrum et semper expromptum est, Albini in Genesin Quaestiones mitterentur, ut quanto intervallo a prisca illa studiorum simplicitate nostro saeculo quidam, qui simplicem illum sacrae Scripturae sensum huc illucque, sursum deorsum, veluti austri nimboso impetu ferunt et vertunt, absint, intelligeres. Nec est ut auctorem commendem; commendat ipsum antiquitas, conditioque; quippe Caroli illius Magni praeceptor fuit in disciplinis liberalibus... Hoc exemplar cum mihi insignes pietate et humanitate viri Ioannes Enolfus decanus, et Pancratius Thiel scholasticus regalis ecclesiae divi Ciriaci prope Vangionum Wormatiam commodato dedissent, ut avidus fenerator nolui monetam vetustam condere... Possem ex scribentibus quibusdam quosdam integros locos hinc sumptos demonstrare: sed hoc nolim sic accipi, quasi diligentiam illorum reprehendere vel cornicem cum suis plumis exornatum denudare velim; sed ut verissimum agnoscamus, quod ille ait: nullum esse iam dictum, quod non dictum sit prius. Proinde nil tam accurate scribitur, quod a veteribus illis viris, utique emunctae naris, exactissimo iudicio, et extremis censurarum limis non fuerit scriptum expolitumque. Haec Moltherus. Ex laudata hac editione Moltheriana opusculum hocce in veterum quorumdam theologorum elenchum, cui titulus: ΜΙΚΡΟΠΡΕΣΒΥΤΙΚΟΝ, edit. Basileae anno  relatum est, et ibidem pag.  et seqq. habetur. Rursus post annos quinque in eadem urbe insertum fuit Orthodoxographiae veterum sanctorum Patrum. Posthac Magarinus de la Bigne illud tom. IX Bibl. Patrum editionis Parisiensis de anno  inseri curavit, ac demum Cl. Andreas Quercetanus ope codd. mss. VV. CC. Thuani et Puteanorum fratrum emendatius et auctius reddidit. In nostra hac editione duos optimae notae codices mss. saec. IX in nostra sancti Emmerami bibliotheca servatos prae manibus habuimus, eorumque ope variantes lectiones adnotatae; menda plurima priorum editionum sublata, et non paucae lacunae expletae sunt. Variantes lectiones et suppleta in textu uncinis inclusimus.    ALCUINI.  Dilectissimo in Christo fratri Singuulfo presbytero Alcuinus salutem. Quia individuus et fidelis mihi, charissime frater, socius tanto tempore fuisti, et quia te sacrae lectionis studiosissimum esse novi, paucas interrogationes de libro Geneseos, quas, ut recordor, per vices a me exquisisti, pariter congregatas tuo nomini dicavi, ut haberes unde tuam posses memoriam recreare, quae saepe perdit quod servare debet, nisi in thesauro litterarum reconditum teneat, maxime nobis, qui saeculi occupationibus distrahimur, et diversis itinerum molestiis fatigamur. Et quod pondera librorum nobiscum portari nequeunt, ideo aliquoties brevitati studendum est, ut sit levi pondere pretiosa sapientiae margarita, et habeat fessus ex itinere viator quo se recreet, licet ex pondere portantis manus non gravetur. Sunt in eodem libro difficillimae quaestiones plurimae, quas ad praesens tangere non libuit, vel etiam non licuit; vel quod de illis me non interrogasti. Hae etiam maxime historicae sunt et simplici responsione contentae: illae vero maioris inquisitionis, longiorisque tractatus indigent . His tantum, dilectissime frater, esto contentus: et siquid in eis perperam dixerim, tu frater nos corrigere studeas; siquid vero bene, non mihi, sed largitori gratias age; qui et te proficere, et me tibi sufficere ex donis suis faciat, sine quo nihil possumus, in quo omnia possibilia sunt credenti; qui creditam suae nobis pecuniae largitionem, in laudem nos et gloriam sui nominis multiplicare faciat. Interrogatio . Quomodo convenit quod in Genesi legitur: Requievit Deus die septimo ab omnibus operibus suis, et in Evangelio. Pater meus usque modo operatur et ego operor?---Responsio. Requievit a novarum conditione et creatione creaturarum, non a conditarum gubernatione. Et ideo Deus creator in sex dierum creatione putandus est, nunc vero gubernator in totius mundi creaturis. Inter. . Quot creaturas rationales  condidit Deus?---Resp. Duas. Angelos et homines: et coelum angelis, et terram hominibus habitationem. Inter. . Quare angelicum peccatum silentio in Genesi absconditum est et hominis patefactum?---Resp. Quia angelicum vulnus Deus non praedestinavit curare, hominis vero sanare praedestinavit. Inter. . Cur summi angeli peccatum insanabile fuit, et hominis sanabile?---Resp. angelus sui sceleris inventor fuit, homo vero alterius fraude seductus. Item, quanto sublimior angelus in gloria, tanto maior in ruina: homo vero quanto fragilior in natura, tanto facilior ad veniam. Inter. . Cur homo suae potestatis auctor est creatus?---Resp. Ut sibi ipse auctor esset ad vitam, sive ad mortem. Si vero necessitate  esset subiectus, tunc nec boni operis haberet gloriam, nec mali poenam: sed esset quasi unus ex pecoribus. Inter. . Cur in paradiso lignum vitae et lignum scientiae boni et mali creatum est?---Resp. Ut per illud potuisset homo immortalis esse, per hoc vero mortalis; ligno vitae quasi medicina, ut incorruptibilis esset, utebatur: ligno autem scientiae boni et mali, quasi ut veneno, ut moreretur. Inter. . Quare Adam mundi dominus legem accepit?---Resp. Ut non tanto extolleretur dominio, sed in observatione mandati sciret se subiectum Creatori suo. Inter. . Quid est, quod Deus inspiravit in faciem Adae spiraculum vitae?---Resp. Inspiratio Dei faciem hominis traditio est animae rationalis.  Inter. . Cur homo sexto die creatus est, cum propter rationem nobilior caeteris esset creaturis, quae ante factae sunt?---Resp. Ut primum Creator mundum quasi domum praepararet, et post introduceret habitatorem, id est, dominum domus. Inter. . Quare Creator in Adae [delicto (Edit., maledicto)] terrae maledixit et non aquis (Gen. III, )?---Resp. Quia de terrae fructu [Ms., de terra fructum] contra interdictum manducavit homo, non de aquis bibit; et quod praedestinavit Deus in aquis abluere peccatum, quod de fructu terrae contraxit homo. Inter. . Quare terrestria animalia plus maledictionis habent quam aquatilia?---Resp. Quia plus de maledicta terra vivunt quam aquatilia; et ideo Christus post resurrectionem de pisce manducare voluit, non de aliquo animali terrestri. Inter. . Quare ipse Creator hominis peccatum per seipsum expiare voluit, et non per angelum?---Resp. Quia non sufficiebat unius angeli meritum ad redemptionem totius generis humani; nec tantum sceleris incurrisset diabolus in nece angeli, quantum incurrit in nece Creatoris. Inter. . Cur diabolus tam infestus est hominum saluti?---Resp. Propter odium in Creatorem et invidiam in hominem, et desperationem suae salutis. Inter. . Quare Deus in principio  legem non dedit quam postea per Moysen tradidit?---Resp. Quia in hominibus primis diu lex bonae naturae servabatur; at ubi naturalis lex evanuit, oblata consuetudine peccandi, data est lex litterae per Moysen, ut bona quae sciebantur auctoritatem haberent, et quae latere coeperant, manifestarentur; et ut terror disciplinae corrigeret delinquentes, et fidem reformaret in Deum. Inter. . Ut quid Abel sacrificium susceptum est, et Cain refutatum?---Resp. Abel Deo optima et naturalia offerebat, Cain vero viliora et humana inventione excogitata, ut putatur. Inter. . Cur Abel in Evangelio singulariter iustus nominatur?---Resp. tria maxima iustitiae praeconia in eo esse leguntur, virginitas, sacerdotium martyrium , in quibus primus Christi figuram gessit, qui fuit virgo, sacerdos et martyr. Inter. . Quare Enoch tanto tempore servabatur a morte?---Resp. Ut ostenderetur quid omnes homines potuissent, si non peccassent. Inter. . Cur idem Enoch moriturus est (Apoc. XI, )?---Resp. Ut debitum solvat humanae naturae, et quod Christus voluit, nullus possit, id est, non mori. Inter. . Quot modis est operatio divina?---Resp. Quatuor. Primo, quod in verbi dispensatione omnia aeterna sunt. Secundo, quod in materia informi qui vivit in aeternum, creavit omnia simul (Eccl. XVIII, ). Tertio, quod per opera dierum sex varias distinxit creaturas. Quarto, quod ex primordialibus seminibus non incognitae oriuntur naturae, sed notae saepius, ne pereant, reformantur. Inter. . Quae creaturae de nihilo factae sunt?---Resp. Coelum, terra, angeli, lux, aer, aqua anima hominis. Inter. . Quot elementis mundus constat?---Resp. Quatuor: igne, aere, aqua, terra. Inter. . Quae est singulorum natura elementorum?---Resp. Ignis calidae et aridae est naturae; aer calidae et humidae; aqua humidae et frigidae; terra frigidae et aridae est naturae. Inter. . Cuius naturae coelum esse fertur?---Resp. Igneae, rotundae atque volubilis. Inter. . Si volubile cur non cadit?---Resp. Rueret propter nimiam celeritatem, ut sapientes mundi dixerunt, si non planetarum occursu [Edit. hoc cursu] moderaretur. Inter. . Cur Deus senario numero mundi creationem perfecit?---Resp. Quia ille numerus perfectus iuxta arithmeticae disciplinae rationem legitur esse; et ut ostenderet Deus omnia perfecta et valde bona se condidisse.  Inter. . Quid est: In principio creavit Deus coelum et terram?---Resp. In Filio perfecit Deus coelum et terram? Inter. . Cur dictum est, plantaverat Deus paradisum a principio?---Resp. Hieronymus vult ante conditionem coeli et terrae paradisum plantatum esset. Inter. . Quid in coeli terraeque nomine significatur, quando dicitur: In principio fecit Deus coelum et terram?---Resp. Informis illa materia, quam de nihilo fecit Deus, appellata est primo coelum et terra: non quia iam hoc erat, sed quia iam hoc esse poterat. Nam secundo die coelum istud sidereum factum esse legitur, et tertio die terram apparuisse et vestiri floribus coepisse. Sive, in coeli et terrae nomine spirituales et terrenae creaturae intelligi possunt. Inter. . Quid est: Spiritus Domini ferebatur super aquas?---Resp. Non pervagatione , sed potestate, et regentis imperio, ad formandum et vivificandum informem materiam, quae hoc loco aquae nomine significatur . Inter. . Quid est: Terra autem erat invisibilis et incomposita?---Resp. Invisibilis propter obscuritatem; incomposita propter deformitatem. Inter. . Quid est quod dicitur: Dixit Deus, fiat lux?---Resp. Dixit, pro fecit, scriptor posuit, ut celeritatem vel facilitatem operis Dei ostenderet. Inter. . Quid est: Appellavit Deus lucem diem ?---Resp. Id est, appellari fecit. Inter. . Quare prima die lux creata legitur?---Resp. Congruit operibus Dei, ut prima die a  luce aeterna lux temporalis primo fieret, ut esset unde caetera quae crearet, apparerent. Inter. . Quid est: Factum est vespere et mane dies unus?---Resp. Id est finis operis perfecti, et initium operis incoepti. Inter. . Quid est: Vidit Deus, quod esset bonum?---Resp. Id est, in ea bonitate placuit ut maneret, in qua placuit ut fieret, quod fecit. Inter. . Quare de solo homine dictum est: Faciamus hominem; de aliis autem creaturis legitur: Dixit Deus?---Resp. Ut videlicet, quae rationabilis creatura condebatur, cum consilio facta videretur, et ut eius nobilitas ostenderetur. Inter. . Cur plurali numero dixit: Faciamus?---Resp. Ut ostenderetur trium una operatio personarum. Inter. . In quo est homo conditoris sui imago?---Resp. In interiori homine. Inter. . Cur utrumque, imago et similitudo?---Resp. Imago in aeternitate, similitudo in moribus. Inter. . Cur iterum dixit: Creavit Deus hominem ad imaginem suam; cum antea dixisset: ad imaginem nostram?---Resp. Ut utrumque, et pluralitas personarum, et unitas substantiae insinuaretur. Inter. . Quare de solo homine creato non dicitur singulariter: Vidit Deus quod esset bonum, sicut de caeteris creaturis dictum est?---Resp. Quia postquam homo creatus est, dicebantur omnia valde bona, quasi ante essent singula bona: propter hominem autem omnia valde bona, quod omnia in decorem hominis creata essent; homo vero in gloriam et laudem Conditoris sui factus est. Inter. . Quid est quod legitur: Requievit Deus die septimo ab omnibus operibus suis ?---Resp. Si dividas septenarium numerum in unum et sex, erunt duo primi numeri perfecti: unitas vero in seipsa natura et potestate perfecta est; senarius vero numerus primus opere et actu perfectus est, et partibus suis impletur: nam unum, duo, tria faciunt sex. Significatur ergo [Ms., vero] requie diei septimi, quod Deus ante creationem mundi in seipso natura et potestate perfectus est, et aeternaliter in seipso habet requiem; creaturae vero actu ab ipso creationis accepto habent per ipsum in suis naturis perfectionem quamdam, et [Ms. omittit et] requiem in operatione  obedientiae, et maxime rationabiles creaturae in eo bono beatae sunt, ut in conditore suo requiescant. Inter. . Cur de die sabbati dicitur: Benedixit Deus diei septimo et sanctificavit illum, cum de aliis diebus non legatur hoc eum dixisse?---Resp. Ut ostenderet sanctorum requiem post sex huius saeculi aetatum labores, in aeterno sabbato et benedicta requie quieturam, sicut dicturus est: Venite, benedicti Patris mei, percipite regnum . Ideo et ille dies sine vespera legitur, quod ultima requies sanctorum sempiterna est. Inter. . Cur dixit: Istae sunt generationes coeli et terrae?---Resp. Contra eos qui mundum sine initio et semper fuisse affirmant. Inter. . Cur die quo fecit coelum et terram, et non: in diebus?---Resp. Diem pro toto tempore primordialis creaturae posuit, sicut et Apostolus: Ecce dies salutis , diem totum tempus intelligi voluit, quo sancti in hac vita pro aeterna salute laborant. Inter. . Quid est: Omne virgultum agri antequam oriretur in terra?---Resp. Ut celeritatem operis Dei insinuaret; id est, antequam aliqui fructus ex terra crescendo orirentur aut germinarent, repente omnes campi et colles herbis erant et arboribus cooperti. Inter. . Quid est: Non enim pluerat Dominus Deus super terram?---Resp. Ut intelligeretur quantum prima terrae germinatio a moderna distabat, quae morulis ad pluviarum irrigationem vix tandem et tarde perficitur: illa vero ad iubentis imperium mox exorta apparuit. Inter. . Quid est: Fons ascendebat de terra irrigans universa super faciem terrae?---Resp. Aut de solo dicit paradiso, qui uno fonte irrigari creditur; aut, si de tota terra intelligendum est, omnem aquarum abundantiam intelligi voluit. Inter. . Formavit igitur Deus hominem de limo terrae. Quid igitur? Num non ante, die sexto, homo legitur esse creatus?---Resp. Iam stricte prius per anticipationem de hominis creatione dixit, quam modo per recapitulationem plenius exponere aggressus est. Inter. . Quid est, quod dixit: Formavit igitur Dominus Deus hominem de limo terrae, et inspiravit in faciem eius spiraculum vitae?---Resp. Quia videlicet in corporis et animae substantiam factus est, e quibus corpus de limo formatum est; anima vero de nihilo Deo inspirante creata. Inter. . Quid est, quod dixit: Et posuit Deus hominem in paradiso voluptatis, ut operaretur et custodiret illum? [Nunquid homini laborare in paradiso opus fuit]; aut a quo custodire illum debuit?---Resp. Non enim laboris afflictio in paradiso, sed voluntatis exhilaratio; cum ea quae Deus creaverat humani operis adiutorio laetius feraciusque provenirent. Et custodiret illum, ut custodiret eumdem paradisum sibi ipsi, et si aliquid amitteret, ut inde mereretur expelli. Inter. . Cur dictum est: Lignum scientiae boni et mali?---Resp. Non quod ipsum lignum in sua natura rationale esset, vel scientiam boni et mali habuisset; sed quod homo in eo experiri et scire potuit quid esset inter obedientiae bonum et inobedientiae malum. Inter. . Quid significat in eo quod dixit: Morte morieris?---Resp. Duplicem hominis mortem designat, id est, animae et corporis. Animae mors est, dum propter peccatum quodlibet animam Deus deserit. Corporis mors est, dum propter necessitatem quamlibet corpus deseritur ab anima. Et hanc duplam hominis mortem Christus sua simpla  destruxit. Nam sola carne mortuus est ad tempus, anima vero nunquam, quia nunquam peccavit. Inter. . Unde dicitur: Adduxit ea ad Adam, ut videret quid vocaret ea?---Resp. Non circuitu locali adducens, sed occulto nutu suae potentiae voluit ut venirent.  Inter. . Cur voluit Deus ut homo cunctis animantibus nomina imponeret?---Resp. Ut homo intelligeret seipsum, quanto melior esset cunctis animantibus ex rationis discretione, et eo magis conditorem suum diligeret, quo se meliorem aliis viventibus intelligeret. Inter. . Cur dicitur: Adae vero non inveniebatur adiutor similis eius?---Resp. Quia inter omnia animantia terrae nullum rationale inveniebatur, nisi ille solus. Inter. . Cur mulier de latere viri dormientis aedificata legitur, et non de terra plasmata, sicut vir ?---Resp. Certe mysterii causa significans, quod Christus propter Ecclesiam in cruce dormivit, ex cuius latere fons salutis nostrae manavit. Inter. . Quomodo convenit Christo quod dictum est: Propter hoc relinquet homo patrem et matrem, et adhaerebit uxori suae?---Resp. Reliquit patrem, quia non in ea forma apparuit hominibus, qua aequalis est Patri. Reliquit matrem dum synagogam deseruit Iudaeorum, de qua secundum carnem natus est, ut adhaereret Ecclesiae, quam ex gentibus congregavit. Inter. . Quare non erubescebant Adam et Eva, dum nudi erant?---Resp. Quia nullam legem senserunt in membris suis repugnantem legi mentis suae: nihil enim putabant velandum, quia nihil senserunt refrenandum. Nam in poenam peccati evenit homini, ut ipsa sua caro rebellis ei esset in motibus suis, quia ipse rebellis erat creatori suo in actibus suis. Inter. . Unde serpens callidior dicitur cunctis animantibus terrae?---Resp. Non ex sua natura, sed ex diabolici spiritus inflatione. Utebatur enim serpente diabolus quasi organo ad perpetrandam calliditatis suae malitiam. Inter. . Cur tentari Deus hominem permisit, quem consentire praesciebat?---Resp. Quia magnae laudi non esset, si ideo homo non peccasset, quia malefacere non potuisset. Nam et hodie sine intermissione genus humanum ex insidiis diaboli tentantur, ut ex eo virtus tentati probetur, et palma non consentientis gloriosior appareat. Inter. . Si serpens sonum verborum eius qui per eum loquebatur intelligere potuit?---Resp. Non est credibile eum intelligere potuisse quae per eum diabolus agebat; sed sicut daemoniacus et mente captus loquitur quae nescit, ita serpens verba edebat quae non intelligebat. Inter. . Cur mulier ad interrogata serpenti respondet ?---Resp. Ut praevaricatio eius esset inexcusabilis, cum nullo modo dicere potuit se oblitam esse mandati quod serpenti prodidit. Inter. . Cur homo factus est in liberum arbitrium?---Resp. Quia noluit creator hominem cuiuslibet servum creare, quem ad imaginem suam fecit, quatenus ex voluntario bono laudabilis appareret, vel appetitu malo damnabilis. Inter. . Quae est libertas vera?---Resp. Maxima libertas est servire iustitiae, et a peccato esse liberum. Inter. . Quomodo potuit mulier credere serpentis sermonibus, quod divinitus a re bona fuisset prohibita?---Resp. Quia forte ante inerat menti illius amor quidam propriae potestatis, et quaedam de  superba praesumptio, quae per illam tentationem fuerat vincenda et humilianda. Inter. . Cur mulier consideravit lignum post serpentis persuasionem?---Resp. Ut exploraret si quid in eo mortiferum esset; dum autem nihil in eo tale reperiret, confidentius gustavit ex eo. Inter. . unde vir consentit feminae?---Resp. Quia forte illam eo cibo mortuam non esse cernebat; et potuit fieri, ut putaverint alicuius significationis causa dixisse creatorem: Si manducaveritis ex eo, morte moriemini. Inter. . Ad quid aperti sunt oculi eorum (Gen. III, )?---Resp. nisi ad invicem concupiscendum? quod eis ad poenam mox post peccatum evenit.  Inter. . Cur ad folia ficulni  turbati cucurrerunt (Gen. III, )?---Resp. Quia gloriam simplicis castitatis amiserunt, ad duplicem libidinis pruriginem confugerunt. [Ideo Dominus Iesus dixit Nathanaeli: Cum esses sub ficu, vidi te, id est, cum esses sub ficu originalis peccati, per misericordiam vidi te, et ideo descendi liberare te.] Inter. . Quid est quod post meridiem abscondit se Adam et uxor eius?---Resp. Id est, post beatam paradisiacae felicitatis lucem in huius saeculi caliginosam miseriam [Edit., caligine a miseria] se absconderunt. Inter. . Cur Deus quasi nesciens interrogavit, ubi esset Adam?---Resp. Non utique ignorando quaesivit, sed increpando admonuit ut attenderet ubi esset, et unde cecidisset. Inter. . Unde a Domini praesentia abscondi posse putabat?---Resp. Haec ei insipientia de peccati poena accidit, ut eum hoc latere putet [Ms., eum latere velle quem], quem latere nihil potest. Inter. . Cur Adam peccatum in mulierem detorsit ?---Resp. Ad cumulum peccati sui superbe respondit, non humiliter; quasi querimoniam in Deum dirigeret cur ei talem dedisset sociam, unde ei peccati occasio esset. Similiter et mulier suae culpae causam in creatorem refert, quare  serpentem, per quem deciperetur  creaverit. Inter. . Quare non est interrogatus serpens cur hoc fecerit?---Resp. Quia forte id non sua natura vel voluntate fecerat, sed diabolus de illo et per illum fuerat operatus. Ideo dicitur ei: Super pectus tuum gradieris et terram comedes, siquidem in pectore calliditas nequitiarum eius indicatur; qui et terram devorat, dum luxuria et libidine peccantium pascitur et delectatur. Nam sicut diabolus per serpentem loquebatur, ita et in serpente maledicitur. Inter. . Quid est semen mulieris, vel  serpentis?---Resp. Semen mulieris est totum genus humanum; semen serpentis, originalis peccati primordium: quae duo semina ex praecepto divino continuum inter se odium gerere debent, ut non faciamus quae diabolus vult, quia ille nunquam vult nobis profutura. Inter. . Quid est caput serpentis et calcaneum mulieris?---Resp. Caput serpentis est illicitae suggestionis cogitatio, quod nos omni intentione conterere atque allidere debemus ad petram, qui est Christus. Calcaneum mulieris est extremum vitae nostrae tempus, quo diabolus nos acrius impugnare satagit, cui si viriliter resistimus, victoriam perseverantiae cum salute nostra accipiemus. Inter. . Quaeritur, dum dicitur: Et sub viri potestate eris, si ante peccatum mulier sub potestate viri esset?---Resp. Fuit utique, sed ea servitute, quae per dilectionem operatur, et foras mittit timorem; post vero, conditionali servitutis timore, quae per disciplinam operatur. Inter. . Cur spinas et tribulos germinavit terra ?---Resp. Per peccatum enim hominis terra maledicta est, ut spinas pareret et venenosas herbas ad poenam vel exercitationem mortalium, ut ante oculos homo semper habeat originale crimen et vel sic admonitus se avertat a peccatis. Inter. . Cur Deus fecit homini tunicas pelliceas ?---Resp. Ut eos mortales fuisse insinuaret. Inter. . Quomodo Dominus Deus dixit de homine post peccatum: Ecce Adam factus est quasi unus ex nobis?---Resp. Propter sanctam Trinitatem plurali numero dixit ex nobis; sicut et in creatione eius: Faciamus hominem ad imaginem. Hic utitur voce deterrentis, ad incutiendum aliis, ne peccarent, timorem; vel sensu exprobrantis, quia non solum non fuerat factus qualis fieri voluerit, sed nec illud quod factus fuerat, conservaverit. Inter. . Quid est Cherubin, vel flammeum gladium atque versatilem, ad custodiendum viam ligni vitae posuit ?---Resp. Id est, per angelicum  ministerium ignea quaedam custodia: quae tamen bene, quod versatilis dicitur, significat quandoque illam removendam esse a paradisi ianuis. Inter. . Unde noverat Cain Dominum ad munera eius non respexisse, et ad munera Abel respexisse ?---Resp. Igne misso de coelis, ut creditur, hostiam Abel suscepit, ut saepissime factum offerentibus viris sanctis legimus; Cain vero ipse sacrificium suum consumere igne debebat. Inter. . Quid est, Dominus dixit ad Cain: Nonne si bene egeris recipies, sin autem male, statim in foribus peccatum tuum aderit?---Resp. Id est, si pura mente obtuleris sacrificium, recipies, respiciente Deo ad te et ad sacrificium tuum; sin autem male egeris, intrantem te vel exeuntem semper peccatum tuum comitabitur, et desinet Dominus custodire introitum tuum et exitum tuum. Inter. . Quomodo intelligendum sub te erit appetitus tuus, et tu dominaberis illius ?---Resp. Tu quia liberis es arbitrii, non habet peccatum super te dominium, sed tu super illud; et in tua potestate est sive compescere, sive concupiscere illud. Inter. . Quare Dominus interrogavit Cain: Ubi est Abel frater tuus?---Resp. Non tanquam ignarus, sed tanquam iudex reum, quem puniat. Cui Cain ad cumulum peccati sui fallaciter ac superbe respondit. Inter. . Quomodo vox sanguinis Abel clamat ad Dominum?---Resp. homicidii illius reatus in conspectu iudicis apparebat. Inter. . Unde Cain maledicitur in peccato suo, [Edit., cum prius terra in opere Adae sit maledicta]?---Resp. Quia Cain sciebat damnationem praevaricationis primae, et non timuit originali peccato fratricidii [Edit., homicidii fratris] superaddere scelus; ideo maiore maledictione dignus habebatur. Inter. . Quod est signum Cain, quod posuit  Deus, ut non occideretur?---Resp. Ipsum videlicet signum, quod tremens et gemens, vagus et profugus semper viveret; nec audere eum uspiam orbis terrarum sedes habere quietas. Et forte  civitatem condidit, in qua salvari posset. Inter. . Cur ipse se morte damnavit dicendo: Omnis qui inveniet me, occidet me?---Resp. Desperando dixit, vel ut compendio mortis cruciatus evaderet praesentes. Inter. . Quomodo septuplum punietur, qui occiderit Cain?---Resp. Solet septenarius numerus in Scripturis sanctis saepissime pro plenitudine cuiuslibet rei poni: quasi dixisset gravissima ultione puniendum esse, qui tantae damnationis acerbitate admonitus a sanguine effundendo ] manus cohibere. Inter. . Quid est, quod legitur Lamech dixisse, cum occideret Cain: Septuplum de Cain vindicetur, de Lamech autem septuagies septies?---Resp. Quia homicidii peccatum septima generatione diluvio vindicatum esse legitur; adulterii vero scelus, quod primus omnium Lamech in duabus commisit uxoribus, non nisi sanguine Christi expiandum esse, qui septuagesima et septima generatione venit in mundum. Inter. . Unde evenit diabolo prima  mala voluntas?---Resp. Cum causa miseriae malorum angelorum quaeritur, ea merito occurrit, quia noluerunt ad illum custodire fortitudinem suam, qui est summum bonum, sed aversi sunt ab illo et ad seipsos conversi sunt sua propria delectati potestate. Et iste primus defectus est et prima inopia rationalis creaturae. Et hoc vitium quid aliud, nisi superbia, nuncupatur? Inter. . Quid est malum?---Resp. Malum  nihil est per se, nisi privatio boni: sicut tenebrae nihil sunt, nisi absentia lucis. Inter. . Cur per tres filios Noe secunda origo saeculi surrexit?---Resp. Ut tres partes mundi a trium generatione implerentur. Porro Sem in filiis suis Asiam, Cham Libyam, Iaphet Europam possidebat. Inter. . De quibus dixit: Cum coepissent homines multiplicari super terram et filias procreassent. [Et iterum] videntes Filii Dei filias hominum quod  essent pulchrae?---Resp. Filias hominum, progeniem Cham; et filios Dei sobolem Seth appellare Scriptura voluit. Hi avita benedictione religiosi; illae paterna maledictione impudicae : sed postquam filii Seth concupiscentia victi ex filiabus Cham connubia iunxerunt, ex tali coniunctione homines immenso corpore, viribus superbi, moribus, quos Scriptura gigantes nominat, procreati sunt. Inter. . Quid est, quod dixit: Non permanebit spiritus meus in homine in aeternum, quia caro est ?---Resp. Spiritus hoc loco iram significat, et caro fragilitatem humanae naturae; quasi dixisset: fragilis est in hominibus conditio, non ad aeternos servabo cruciatus, sed hinc restituam quod merentur. Inter. . Quid significat praefinitus ille numerus: Eruntque dies illius centum viginti anni?---Resp. Datus est ille numerus ad agendam poenitentiam humano generi; sed contemptores praevenit vindicta: nam post centum annos venit diluvium. Inter. . Quid est, quod Deus dicit: Poenitet me fecisse hominem. Et iterum: Tactus dolore cordis  intrinsecus. Nunquid in Deum poenitentia aut dolor cordis cadere potest?---Resp. Non Deum de facto suo poenitet, nec dolet Deus sicut homo, cui est de omnibus rebus tam fixa sententia, quam certa praescientia: sed utitur Scriptura sancta usitatis nobis verbis intelligibilibus, ut coaptet se nostrae parvitati, quatenus ex cognitis incognita cognoscamus. Inter. . Noe vir iustus et perfectus erat. Si nullus sine peccato, quomodo aliquis perfectus esse potest?---Resp. Perfecti hic  dicuntur, non sicut perficiendi sunt sancti in illa immortalitate, qua aequabuntur angelis Dei; sed sicut esse possunt in hac peregrinatione perfecti. Inter. . Quid est, quod dixit Deus ad Noe: Finis universae carnis venit?---Resp. [Universae carnis] significat omnium mortalium [Edit., omnes mortales], praeter illos qui in arca salvandi erant. Illi igitur quasi seminarium secundae originis servati sunt. Inter. . Disperdam eos cum terra. Quomodo cum terra, dum terra postea remansit?---Resp. Tradunt doctores terrae vigorem et fecunditatem longe inferiorem esse post diluvium quam ante; et idcirco hominibus carnem  edere licentiam esse datam; et ante diluvium fructibus terrae solummodo victitasse homines. Inter. . Quae sunt ligna levigata, de quibus arca praecipitur fieri?---Resp. Fortia et insolubilia, de quibus alia translatio dicit, quadrata, ut arca nec ventorum vi, nec aquarum inundatione solveretur. Inter. . Et bitumine linies. Quae est natura bituminis?---Resp. Bitumen est ferventissimum et violentissimum gluten, cuius est haec virtus, ut ligna, oblinita, nec vermibus exedi, nec solis ardore, nec flatibus ventorum, nec aquarum possint inundatione dissolvi. Inter. . Qualem ergo arcae speciem vel formam debemus intelligere?---Resp. Ut videtur habuit quatuor angulos ex imo assurgentes, et iisdem paulatim usque ad summum in angustum attractis in spatium unius cubiti fuit collecta [Ms., ut videtur quatuor angulis eam ex imo adsurgentem... fuisse collectam]. Sic refertur quod in fundamentis trecenti cubiti in longitudine et in latitudine quinquaginta sint; et in altitudine triginta, sed collecta in cacumen angustum, ita ut cubitus sit longitudinis et latitudinis. Et vere nulla potuit tam conveniens et congrua arcae species dari, quam ut summo velut tecto quodam angusto culmen diffunderet imbrium ruinas, et ima in aquis quadrata stabilitate consistens nec impulsu ventorum, nec impetu fluctuum, nec inquietudine animalium, quae intrinsecus erant, aut inclinari posset, aut mergi. Inter. . Quomodo eam bicameratam et tricameratam intelligere debemus?---Resp. Bicameratam in inferioribus, tricameratam vero in superioribus, ita ut quinque habitationum distinctiones in ea esse advertamus; inferiora  eius loca stercoribus et spurcitiis esse deputata, ne animalia et praecipue homines fimi fetore vexarentur. Huic autem superior et contigua camera conservandis pabulis animalium deputaretur. In hos ergo usus inferiores partes, quae bicameratae dicuntur, tradunt fuisse distinctas: superiores vero partes, quae tricameratae dicuntur, ad habitaculum primo bestiis vel animalibus immitioribus, vel serpentibus deputatas . Ab his vero congrua in superioribus loca mitioribus animantibus, stabulaque fuisse: supra omnia vero in excelso hominibus sedem locatam; ut pote sicut honore et sapientia antecedit, ita et loco cuncta praecelleret animalia. Et sic quinque mansiones in ea esse intelliguntur; prima, stercorina; secunda, apothecaria; tertia, feris animantibus; quarta, mansuetis; quinta, hominibus. Inter. . Quomodo de ostio quod in latere arcae aedificabatur, intelligendum est?---Resp. Tradunt ostium, quod ex latere factum est, eo loci fuisse, ut inferiora, quae dixit bicamerata infra se haberet; et quae dixit tricamerata, superiora a loco ostii appellata sunt. Et inde ingressa animalia universa, per sua quaeque loca, secundum quae supra diximus, congrua discretione distincta  sunt. Inter. . Quid habet mysterii mensura arcae?---Resp. Habet mysterium perfectum corporis Christi. Sexies enim trecenti habent intra se quinquaginta, et decies triginta. Sic enim humanum corpus, si iacentem metiaris hominem, sexies habet longitudo latitudinem, et decies altitudinem. Nam longitudo iacentis hominis a vertice usque ad vestigia metienda est, et a latere usque in latus, et altitudo a dorso in ventrem. Quae figura apte Christo convenire noscitur, propter longanimitatem omnia sufferentis fidei et amplitudinem charitatis, et sublimitatem spei aeternae. Inter. . Ad quid fenestra in summitate arcae iubetur fieri?---Resp. Ut haberet unde emittere potuisset aves ad explorandam terrae siccitatem. Inter. . Quid sibi vult: Duo et duo, septena et septena. An quatuor ex immundis et quatuordecim ex mundis animalibus intelligere debemus introducenda esse?---Resp. Non duo et duo propter quatuor, sed propter masculum et feminam. Nam de immundis tantummodo duo, et de mundis solummodo septem. Inter. . Cur immunda pari numero posuit, munda vero impari?---Resp. Ut haberet Noe unde hostias Deo immolaret ex mundis. Inter. . Unde pulchriora fuerunt munda, quam immunda?---Resp. Propter futurum humano generi usum, quia ex mundis debebatur hominibus, ut pulchriora essent quae prodessent quam quae nocerent. Inter. . Quaeri solet, utrum in tanta capacitate arca describitur, ut animalia tanta et tot, cum mansiunculis convenientibus sibi et escis eorum, ferre potuerit?---Resp. Hanc quaestionem Origenes solvit cubito geometrico, asserens cubitum geometricum tantum valere, quantum nostri cubiti sex valent. Inter. . Quid est quod dictum est ingressa esse omnia animalia in arcam?---Resp. Non Noe colligente, sed Deo iubente. Sicut dictum est in prima creatione: Adduxit ea ad Adam, ut videret quid vocaret ea. Sic divino nutu coacta animalia, sponte praefinito numero veniebant ad arcam. Inter. . Quid de piscibus vel alitibus, quae in aquis vel super aquas vivere possunt, intelligi debet; si in arca essent, an non; vel de sectibilibus minutissimis, quales sciniphes et muscae et caetera talia?---Resp. Hanc quaestionem sanctus Augustinus, libro XV (Cap. , num. ) De Civitate Dei, ita solvit: Quaeri solet de minutissimis bestiolis, non solum quales sunt mures et stelliones, verum etiam quales locustae, scarabaei, muscae denique et pulices, utrum non ampliori numero in arca illa fuerint, quam qui est definitus cum hoc imperaret Deus. Prius admonendi sunt quos haec movent, sic accipiendum quod dictum est: Quae reptant super terram; ut necesse non fuerit conservari in arca, quae possunt in aquis vivere, non  solum mersa, sicut pisces, verum etiam supernatantia sicut multae alites. Deinde cum dicitur, Masculus et femina, profecto intelligitur ad reparandum. Quis non videat quantum [ad genus (Edit., quantum genus dici per hoc potest. Nec) dicitur pertinere (Apud S. Aug. l. cit.: ad reparandum genus dici, ac per hoc); ac per hoc nec] illa necesse fuerat ibi esse, quae possunt sine concubitu de quibusque rebus vel rerum corruptionibus nasci; vel si fuerunt sicut in domibus consueverunt esse, sine ullo numero definito esse potuisse. Aut si mysterium sacratissimum quod agebatur, et tantae rei figura etiam veritate facti aliter non posset impleri, nisi ut omnia ibi certo illo numero essent, quae vivere in aquis, illius natura prohibente, non possent, non fuit ista cura illius hominis vel illorum hominum, sed divina. Non enim ea Noe capiens intromittebat, sed venientia et intrantia permittebat. Ad hoc enim valet quod dictum est, intrabunt ad te, scilicet non in hominis actu, sed Dei nutu. Inter. . Quomodo posteaquam clausum est ostium et nullus hominum extra arcam fuit, includi et bituminari extrinsecus ostium potuit?---Resp. Hoc sine dubio divini [Ms., divinae virtutis opus] operis fuit, ne ingrederentur aquae per aditum, quod humana non munierat manus. Inter. . Quomodo Leones in arca vel aquilae, qui consuerunt carnibus vivere, pasci potuerunt?---Resp. Forte et alia animalia  propter aliorum escam, in arcam fuerunt missa; vel aliqua cibaria praeter carnes a viro sapiente vel Deo demonstrata  quae talium quoque animantium escis convenirent; quod magis credibile est. Inter. . De quibus animantibus dictum est: In quibus erat spiritus vitae?---Resp. Non solum de hominibus, sed etiam de caeteris omnibus, quae vitali aura vescuntur. Inter. . Si aqua transcendit quindecim cubitis, cuius altitudo hunc aerem turbulentum, ut fertur, transcendit, ubi dicitur nec nubes videri, nec ventos sentiri?---Resp. Si terra spatium illius tranquilli aetheris invadere potuit, cur non et aqua crescendo? Sunt tamen quidam qui putant nec terrae inaequalitatem talem, nec montium altitudinem tantam ante diluvium fuisse sicut nunc est. Inter. . Quid de pace et concordia, et unde se invicem non debellarent diversi generis animantia, sentiendum est?---Resp. Sicut Dei nutu adducebantur in arcam, ita et Dei nutu conservabantur in arca. Sive enim mansiunculis secundum genera sua dividerentur, sive iunctim manerent, Dei  potentia gubernabantur. Inter. . Quid de potu animalium sentiendum est, de quo nihil dicit Scriptura?---Resp. Sunt  qui putant unius diei escam in arca vel potum in multos profuisse dies animantibus, vel forsitan in totum annum. Sed dimittamus incertas coniecturas et concedamus divinae potentiae facere de creaturis suis quod voluit. Inter. . Quaeritur ubi corvus requieverit, si columba non invenit ubi requiesceret?---Resp. Potuit corvus cadaveri cuiuslibet animantis insidere, quod columba naturaliter refugit. Inter. . Quare magis terrena animalia perierunt cum homine quam aquatilia?---Resp. Propter maledictionem terrae, de qua vescebantur animalia terrae. Inter. . Quid de animalibus sentiri debet quorum natura nec semper in aridis, nec semper in humidis vivere potest, sicut sunt lutri vituli marini, et multa avium genera, quae in aquis victum requirunt, sed in aridis dormiunt et requiescunt?---Resp. Potuit virtus divina utramvis eorum naturam, donec diluvium transiret, temperare, ut aut in humido tantum, aut in arido tantum vivere possent: nisi forte extra arcam in aliqua eius parte loca illis praeparata essent, unde et in aquis vivere et in aridis requiescere potuissent.  Inter. . De quo spiritu dixit: Adduxit Deus Spiritum et imminutae sunt aquae?---Resp. Bene de illo spiritu intelligi potest, de quo dictum est: Spiritus Domini ferebatur super aquas. Tunc enim ferebatur, ut congregatis aquis in suum locum terra appareret: nunc autem adductus dicitur, ut ablatis e medio aquis diluvii faciem terrae revelaret. Potest et spiritus nomine ventus intelligi iuxta illud Psalmistae: stetit spiritus procellae, cuius crebris flatibus aqua cogeretur recedere. Inter. . Quo reversae sunt aquae, dum dicitur: Reversae sunt aquae de terra, euntes et recedentes ?---Resp. Videtur iuxta litteram quod omnes fluviorum ac rivorum decursus per occultas terrae venas ad matricem abyssum redeant, iuxta illud Salomonis: Ad locum unde exeunt flumina revertuntur, ut iterum fluant . Inter. . Cur quadragenario numero pluvia mundabat, et iterum post quadraginta dies dicitur Noe fenestram aperuisse?---Resp. Quadragenarius numerus tribulationem poenitentiae ostendit. Quod vero post quadraginta dies fenestram aperuit Noe, significat ieiunio coelum reserari. Ideo Moyses et Elias, et ipse Salvator quadragenario numero ieiunia consecrarunt, tanquam tribus temporibus necessaria, ante legem, sub lege, sub gratia. Inter . Quare columba ramum olivae reportat ?---Resp. Columba Spiritus sancti, expulso alite teterrimo, ad Noe post diluvium, quasi ad Christum post baptismum devolat, et ramos [Ms., ramo, omitt. portans] refectionis ac luminis portans, pacem orbi annuntiat. Inter. . Si Deus omnia fecerat bona, et etiam valde bona, quid est quod munda et immunda nominavit animalia: nunquid immundum bonum esse potest?---Resp. Etiam quod immundum dicitur, in sua natura bonum est: ad comparationem vero alterius naturae melioris quasi immundum putatur. Inter. . Cur bos melior est leone?---Resp. Quia eius natura melius convenit hominis necessitati subvenire, propter quem creata sunt omnia animalia. Inter. . Cur homo in terrorem caeteris animantibus positus est?---Resp. In solatium transactae vindictae, et ne pauci homines a pluribus opprimerentur bestiis; et ut scirent se irrationabilibus dominari debere, non rationabilibus. Unde et primi patres nostri pastores pecorum, non reges hominum fuisse leguntur. Inter. . Cur esus carnium post diluvium homini conceditur et non ante?---Resp. Propter infecunditatem terrae, ut aestimatur, et hominis fragilitatem. Inter. . Cur arcus in signum securitatis datur ?---Resp. Quia praescivit creator formidabiles ne iterum diluvio delerentur, dum saepius inundationes pluviarum cernerent. Inter. . Cur idem signum securitatis in coelo positum est?---Resp. Ut ab omnibus inspici potuisset; et ut pro quacunque tribulatione oculos cordis ad eum attollamus qui habitat in coelis. Inter. . Cur signum illud diversi coloris datur hominibus?---Resp. Propter securitatem et timorem: unde et in arcu idem color aquae et ignis  ostenditur, quia ex parte est caeruleus et ex parte rubicundus. Ergo utriusque iudicii testis est unius videlicet facti, et alterius faciendi, id est, quia mundus iudicii igne cremabitur aqua diluvii non delebitur. Inter. . An pluviae ante diluvium essent?---Resp. Videtur non esse, quia arcus non erat nisi ex radiis solis et humida nube. Potest autem fieri, ut ex roris et fontium irrigatione terra fecundaretur.  Inter. . Post diluvium quare vir iustus Noe inebriatus esse legitur [Ms., Ante diluvium quare Noe vir iustus incoriatus esse non legitur.] (Gen. IX, )?---Resp. Forte, ut beatus Hieronymus dicit, vino inebriari posse nesciebat. Nec enim ante diluvium legitur, vino homines usos. Ideo de Noe specialiter dicitur: Plantavit Noe vineam. Inter. . Cur nudatio femorum post ebrietatem secuta est?---Resp. Quia saepius satietatem libido subsequitur. Inter. . Cur Cham in posteris maledicebatur ?---Resp. Quia peccantibus et non poenitentibus futura imminet poena. Saepe quidem reproborum nequitiae hic inultae proficiunt, sed in posterum feriuntur. Prophetatum quippe [Ms., quoque] est, quod terram Chanaan, eiectis et debellatis Chananaeis accepturi forent filii Israel, qui venirent de semine Sem. Inter. . Quem hominem vult fratrem intelligi, dum dicitur: Sanguinem hominis requiram de manu fratris sui?---Resp. Omnem hominem voluit fratrem intelligi, secundum cognationem ex uno ductam. Inter. . Quomodo divisus est orbis a filiis et nepotibus Noe?---Resp. Sem, ut aestimatur, Asiam, Cham Africam, Iaphet Europam sortitus est. Inter. . Quot gentes singuli eorum procrearunt?---Resp. De Iaphet nati sunt filii quindecim, de Cham triginta, de Sem viginti septem: simul septuaginta duo, de quibus ortae sunt gentes septuaginta duae, inter quas misit Dominus discipulos septuaginta duos. Inter. . Cur dictum est: Dilatet Deus Iaphet, et habitet in tabernaculis Sem?---Resp. De Sem Hebraei, de Iaphet populus gentium nascitur. Quia igitur lata est multitudo credentium, a latitudine , quae Iaphet dicitur, latitudo nomen accepit. Quod additur, Habitet in tabernaculis Sem, de nobis prophetatur, qui in eruditione scientiae Scripturarum, eiecto Israele, versamur. Inter. . Quid est quod dicitur in Genesi: De terra illa exivit Assur, et aedificavit Niniven et Robooth civitatem [Vulgata: et plateas civitatis]?---Resp. Non duas significat civitates. Robooth namque platea dicitur. Est autem sensus: hic aedificavit Niniven et plateas civitatis. Inter. . Quomodo Nemroth gigas venator robustus contra Dominum dicitur?---Resp. Id est, hominum terrenorum suppressor et exstinctor. Erigebat ergo cum suis populis turrem contra Dominum, in qua est impia significata superbia. [Quoniam dominatio imperantis in lingua est, ibi est dominata superbia] ut non intelligeretur iubens homini, qui noluit intelligere ut obediret Deo iubenti. Sic illa coniuratio dissoluta est, cum quisque ab eo quem non intelligebat, abscederet; nec se, nisi ei cum quo loqui poterat, aggregaret. Itaque per linguas divisae sunt gentes dispersaeque per terras. Inter. . Cui dicit Deus: Descendamus et confundamus linguas eorum?---Resp. Descendere Dei est humanos actus inspicere, vel eorum sensibus propinquare. Quod vero plurali numero dixit: descendamus, et iterum  Confudit Deus labium universae terrae, distinctione personarum sanctam Trinitatem, et operationis unitatem in maiestate divina voluit ostendere. Sicut in exordio humanae creationis dictum est: Faciamus hominem ad imaginem et similitudinem nostram. Et iterum: Fecit Deus hominem ad similitudinem suam. Ut Trinitas in personis, et unitas in potentia esse credatur. Inter. . An credibile est tantae stultitiae fuisse homines, ut in coelum altitudinem aedificii cuiuslibet erigere se posse putarent?---Resp. Solet superbiam stultitia sequi et humilitatem sapientia. Ideo turris hic superbiae loco posita est. Fecit ergo superbia diversitates linguarum [humilitas Christi congregavit diversitates linguarum] et quos turris dissociaverat, Ecclesia collegit. Inter. . Quis primo omnium hominibus dominari et regnum dilatare studuit?---Resp. Nemroth gigas, ut in sacra legitur historia, qui exstruendae turris et condendae Babyloniae auctor exstiterat.  Inter. . An unum opus est turris et civitas , vel duo?---Resp. aestimatur a pluribus esse civitatis Babyloniae turrem illam]. Et ideo civitas illa Babylon dicitur, id est, confusio, quia confusum est labium universae terrae, et in linguas varias loquela hominum divisa. Huius civitatis, id est, Babylonis admirabilem constructionem gentium commendat historia; cuius nimia disponebatur altitudo, sive unius turris quam praecipuam moliebantur inter alias erigere in coelum, sive omnium turrium, quae per numerum singularem ita significatae sunt, ut dicitur miles, et intelliguntur millia militum . Inter. . In qua familia illa permansit lingua, quae primitus Adam data fuerat?---Resp. Ut putatur in familia Heber, ex quo Hebraei dicti sunt in ea parte hominum, quae Dei portio permansit, in qua et nasciturus erat Christus. Oportuit enim ut in ea lingua salus mundo primo praedicaretur, per quam primum mors intraverat in mundum. Ostendit quoque titulus in cruce Salvatoris scriptus, hanc esse omnium linguarum primam. Inter. . Si Deus requievit ab omnibus operibus suis in die septimo, unde subito tanta apparuit diversitas linguarum?---Resp. Non in hac divisione linguarum novum quid condere Creatorem aestimatur, sed dicendi modos et formas in diversis loquelarum [Ms., linguarum] generibus divisit. Unde easdem syllabas et eiusdem potestatis litteras, aliter coniunctas, in diversis gentium linguis inveniemus; saepe etiam eadem nomina vel verba aliud quid significantia in alia lingua, atque aliud in alia. Ubi dicimus in Psalmo: In virga ferrea, in Graeco habetur, ἐν ῥάβδῳ σιδηρᾷ. Igitur in Latino sidera non ferrea significat sicut in Graeco, sed astra. Inter. . Quid est quod legitur de Aran fratre Abraham: Mortuus est Aran ante Thare patrem suum in Ur Chaldaeorum?---Resp. Ur  ignis dicitur, et Chaldaei ignem colunt pro Deo; Thare vero, ut Hebraei tradunt, cum filiis suis in ignem missus est a Chaldaeis, quia ignem adorare nolebat, in quo igne Aran consumptus est. Et hoc est quod nunc dicitur: Mortuus est ante conspectum Thare patris sui, sicut Hieronymus in Libro Hebraicarum Quaestionum refert, ita dicens: Vera est Hebraeorum illa traditio, quod egressus est Thare cum filiis suis de igne Chaldaeorum, et quod Abraham Babylonio vallatus incendio, quia illud adorare nolebat, Dei sit auxilio liberatus. Et ex illo tempore ei dies vitae et tempus reputatur aetatis, ex quo confessus est Deum spernens idola Chaldaeorum. Et ita solvitur obscurissima quaestio de Abraham. Legitur enim Thare cum septuaginta esset annorum, genuisse Abraham, et vixisse, postquam genuit Abraham, centum triginta quinque annos, et fuisse omnes Thare ducenti quinque anni. Item legimus in Genesi: Erat autem Abraham septuaginta quinque annorum, cum egressus esset ex Charra; videlicet mortuo patre eius Thare. Igitur ab anno nativitatis Abraham, usque ad annum, quo egressus est ex Charra, anni sunt centum triginta quinque: sed ei non computantur anni qui transacti sunt antequam exiret de igne Chaldaeorum Dei liberatus protectione. Haec Hieronymus. Inter. . Quomodo intelligendum est quod dicitur: Pater Melchae ipse est Pater Ieschae. Vel qui fuit Iescha?---Resp. Thare genuit Abraham, Nachor et Aran: Aran vero genuit Lot, et Melcham et Sarri, cognomento Iescham, et acceperunt uxores, Abraham Sarri, Nachor vero Melcham. Necdum autem inter patruos et fratrum filios nuptiae lege prohibitae fuerant. Inter. . Quid in tribus illis egressionibus intelligendum est, in quibus praecipitur a Domino Abrahae ut egrediatur de terra sua et de cognatione sua, et de domo patris sui?---Resp. Nihil aliud, nisi nobis egrediendum esse de terreno homine, et de cognatione vitiorum nostrorum, et de domo patris, id est, mundo, qui diaboli domus dicitur, ut in Psalmo: Obliviscere populum tuum et domum patris tui.  Inter. . Quantae promissiones Domini fuerunt ad Abraham?---Resp. Duae. Una scilicet quod terram Chanaan possessurus sit in semine suo: quod significatur cum dictum est: Vade in terram, quam demonstravero tibi, et faciam te in gentem magnam. Alia vero longe praestantior, quod pater est non unius gentis Israeliticae solum, sed et omnium gentium, quae fidei eius vestigia sequuntur, quod his verbis promittitur: Et benedicentur in te omnes gentes [terrae; illi scilicet in semine Abraham benedicentur] qui Abrahae fidem imitantur. Inter. . Quomodo Sarra, cum a Pharaone rapta fuisset, consequens est, ut violata non fuerit (vers. )?---Resp. Quia, iuxta librum Esther, quaecunque mulierum placuisset regi apud veteres, sex mensibus ungebatur oleo myrteo, et sex mensibus in pigmentis variis erat et curationibus feminarum, et tunc demum ingrediebatur ad regem. Atque ita potest fieri, ut Sarra, postquam placuerat regi, dum per annum ad regem ei praeparatur introitus, Abrahae Pharao multa donaverit, et Pharao postea percussus sit a Domino, illa adhuc intacta ab eius concubitu permanente. Inter. . Utrum convenerit Abrahae tam sancto viro, ut celaret Sarram esse uxorem suam, et non magis poneret in Deo spem suam, ne occideretur a rege ?---Resp. Ostenditur in isto eius facto quod homo non debet tentare Dominum Deum suum, quando habet quid faciat ex rationabili consilio. Fecit enim quod potuit pro vita sua; quod autem non potuit, illi commisit in quem speravit, cui etiam pudicitiam coniugis commendavit. Nec enim fides fefellit. Namque Pharao a Deo territus multisque propter eum malis afflictus, ubi eius uxorem esse didicit, illaesam cum honore reddidit viro suo. Inter. . Et erit semen tuum sicut stellae coeli et sicut arena quae est in littore maris. Qui significati sunt in stellis, et qui in arena?---Resp. In stellis pauciores firmioresque  clariores intelliguntur; in arena autem maritimi littoris, magna multitudo infirmorum atque carnalium. Inter. . Quid est Razim et Zozim [Ms. Raphim; al., Rafim Zuzim]?---Resp. Razim gigantes, Zozim terribiles interpretantur,  robustos quosque in Arabia. Inter. . Dixit Deus ad Abraham: Leva oculos tuos et vide a loco in quo tu nunc es, et ad Aquilonem et ad Austrum, ad Orientem et ad Mare [Vulgata, Occidentem], quia omnem terram, quam tu vides, tibi dabo, et semini tuo. Si enim terra tantum promittebatur, quam tunc in uno loco stans videre potuit per quatuor climata mundi; angusta videtur esse terra promissionis?---Resp. Non hoc solum terrae promissum est, quod videre potuit. Non enim dictum est, tantum terrae tibi dabo quantum vides; sed: Tibi dabo terram, quam vides, cum et ulterior undique dabatur. Et idcirco subiunxit: Surge et perambula terram in latitudine et longitudine, ut perambulando perveniret ad ea, quae oculis uno loco stans videre non potuisset. Significabatur autem ea terra, quam carnale semen eius accepturum erat; [nam illud spiritale totius mundi latitudinem possessurum erit.] Inter. . Quid: Ad Orientem et ad Mare, dictum est?---Resp. Solet Scriptura sancta, dum de plagis terrae promissionis loquitur, Mare pro Occidente ponere, ab eo, quod Palestinae regio Mare in Occidentis plaga habeat. Inter. . Qui sunt expediti, de quibus dictum est: Numeravit expeditos vernaculos suos (Gen. XIV, )?---Resp. Expeditos dixit ad bellum promptos, et qui non fuerunt uxorati, de quibus in sequentibus dicit: Exceptis his quae comederunt iuvenes . Inter. . Et persecutus est usque ad Dan. (vers. ). Qui locus est Dan?---Resp. Dan Phoenices oppidum est, quod nunc Paneas dicitur, ubi unus de fontibus Iordanis oritur, qui dicitur Dan; alter vero Ior: et his duobus fontibus, qui haud procul a se distant, in unum rivulum foederatis, Iordanis appellatur:  et sicut ex duobus fontibus unus fluvius, ita ex nominibus una appellatio procreatur. Inter. . Quis est iste Melchisedech rex Salem, quem Apostolus dicit sine patre et sine matre esse ?---Resp. Ideo dixit Apostolus eum absque patre et absque matre, quia genealogiam eius sancta Scriptura non narrat. Aiunt enim Hebraei, hunc Melchisedech mutato nomine Sem esse filium Noe, et supputantes annos vitae ipsius ostendunt, eum usque ad Isaac tempora vixisse; omnesque primogenitos pontifices fuisse, hostias Deo immolasse usque ad tempora Aaron et legis caeremonias; et haec esse primogenita, quae vendidit Esau fratri suo Iacob. Qui etiam Melchisedech iure de triumphis abnepotis sui decimas accepisset [Edit., accepit]. Porro Salem eam ipsam esse volunt, quae postea Ierusalem dicta est. Haec etiam primo Iebus, ut referunt, postea Salem, deinde Ierusalem dicta est. Iste autem Melchisedech figuraliter Christum significat secundum apostolum, quia Christus sine matre in coelis, et sine patre in terris, offerens Deo pro nobis in terris sui corporis panem et sui sanguinis vinum; ad quem dicitur: Tu es sacerdos in aeternum secundum ordinem Melchisedech (Hebr. V, ; Psal. CIX, ). Inter. . Quis fuit Damascus Eliezer, de quo dixit Abraham: Haeres meus erit?---Resp. Filius procuratoris Abrahae, qui postea, ut aiunt, Damascum condidit, et nomen civitati dedit, regnumque in ea obtinuit. Inter. . Nunquid convenit fidei Abrahae ut signum quasi dubius quaereret a Domino dicens: Domine Deus, unde scire possum quod possessurus sum eam?---Resp. Non quasi dubius, de promissione Dei, anne fieret, sed quomodo futurum esset exquirebat. Inter. . Quid igitur in illo mystico signo de posteritate generis sui Abrahae intelligendum erat? vel cur trium annorum animalia illi erant sumenda? vel cur animalia dividit et volucres non dividit (vers. )?---Resp. Trium annorum animalia tres temporum articulos designant, quibus populus ad summum honoris culmen adolevit. A temporibus vero patriarchae Abrahae per repromissiones usque ad tempora Moysis coniunctus est Deo. A temporibus autem Moysis legislatoris, a Deo legis acceptione, et miraculorum ostensione, triumphisque et terrae repromissionis ingressione glorificatus; a temporibus vero David regio honore, et templi civitatisque Ierusalem instructione elevatus est. Porro aries regiam et sacerdotalem dignitatem; vacca sub legis littera servientem; capra etiam eamdem gentem peccatricem esse designat. Aves vero spirituales et Dei electos praefigurabant. Divisiones itaque  animalium, schismata inter carnales semper esse ostendunt; in eo quod aves non divisit, pax et unitas spiritualium intelligitur. Quod circa vesperam pavor irruit super Abraham, terrorem significat in die iudicii, qui separabit spiritales a carnalibus, alios statuens ad dextram, alios ad sinistram (Matth. XXV). Aves vero quae super cadavera volitant, daemonia sunt, quae carnalibus insidere quaerunt: quas devotus doctor sedula admonitione abigere debet. Inter. . Quid est quod dictum est ad Abraham: Scito praenoscens, quod peregrinum futurum sit semen tuum in terra non sua, et subiicient eos servituti affligent quadringentis annis. Unde isti quadringenti anni computati sunt servitutis.---Resp. Non sic accipiendum est, tanquam in illa durissima servitute quadringentos annos Dei populus fuerit, sed quia scriptum est: In Isaac vocabitur tibi semen . Ex anno nativitatis Isaac usque ad annum egressionis ex Aegypto computantur anni quadringenti quinque. Cum ergo de quadringentis triginta detraxeris viginti quinque, qui sunt a promissione usque ad natum Isaac, non mirum est si quadringentos et quinque annos summa solida quadringentos voluit appellare Scriptura, quae solet tempora ita nuncupare, ut quod de summa perfectionis numeri paululum excrescit, aut infra est, non computetur. Non itaque, quod ait, in servitutem redigent eos et nocebunt illis, ad quadringentos annos referendum est, tanquam per tot annos  eos habuerint in servitute: sed referendi sunt quadringenti anni ad id quod dictum est: Peregrinum erit semen tuum in terra non propria; quia sive in terra Chanaan, sive in Aegypto peregrinum erat illud semen, antequam haereditate sumerent terram ex promissione Dei, quod factum est postquam ex Aegypto liberati sunt, ut hyperbaton hic intelligatur, et ordo sit verborum: Sciendo scies, quia peregrinum erit semen tuum in terra non propria quadringentis annis. Illud autem interpositum intelligatur: Et in servitutem redigent eos, et nocebunt illis, ita ut ad quadringentos annos ista interpositio non pertineat. In extrema enim parte summae huius, hoc est , post mortem Ioseph, factum est ut in Aegypto populus Dei duram perageret servitutem. Inter. . Quare dictum est in Genesi de filiis Abraham: Quarta progenie revertentur huc (Gen. XV, )? Et in Exodo legitur: Quinta generatione ascenderunt filii Israel de terra Aegypti (Exod. XIII, , iuxta LXX)?---Resp. Egressi sunt filii Israel quarta generatione de terra Aegypti. Replica generationem Levi. Levi genuit Gath; Gath genuit Amram [Ed., Abram]; Amram genuit Aaron; Aaron Eleazar; Eleazar Phinees. Gath cum patre suo Levi ingressus est Aegyptum; [rursum Eleazar cum patre suo Aaron regressus est ab Aegypto]. A Gath usque ad Eleazar computantur quatuor generationes. Quod autem secundum Exodum quinta generatione egressi sunt filii Israel de terra Aegypti, tribus Iudae ordo numeratur [Ed., numeretur]. Iudas genuit Phares; Phares  Esron; Esron genuit Aram; Aram Aminadab; Aminadab Naasson; Naasson  Salmon. Phares cum patre suo ingressus est Aegyptum; Naasson princeps Iuda in deserto describitur, cuius filius Salmon terram promissionis introiit. Computa a Phares usque ad Naasson, et invenies generationes quinque. Inter. . Semini tuo dabo terram hanc, a fluvio Aegypti usque ad flumen magnum Euphratem (Gen. XV, ). De quo dixit Aegypti fluvio?---Resp. Non a fluvio magno Aegypti, hoc est, Nilo; sed a parvo, qui dividit Aegyptum et Palaestinam, [ubi est civitas Rinocurura]. Inter. . Quomodo defenditur Abraham adulterii reus non esse, dum vivente legitima uxore sua coniunctus est ancillae suae?---Resp. Nondum promulgata erat unius uxoris lex evangelica. Habebat quoque promissionem a Deo multiplicandi seminis sui, sed necdum sciebat, ex qua uxore, quia postea dictum est ei, de Sarra habere filium. Nam propterea sic propagandi voluntas pia fuit, quia concumbendi voluntas libidinosa non fuit. Etiam et Sarra, cum prolem de se habere non potuit, de ancilla habere voluit. Consentiebat  in facto, quia sterilem [Edit., quia se sterilem] esse sciebat. Inter. . Quomodo manus omnium contra Ismaelem, et manus eius contra omnes (Gen. XVI, , )?---Resp. Invenit angelus Domini Agar super fontem aquae in deserto ad fontem in via Assur, quae per eremum ducit ad Aegyptum,: Et vocavit nomen eius Ismael, quia exaudivit Dominus humilitatem (Ismael interpretatur exauditio Domini ): Hic erit ferus homo, manus eius super omnes, et manus omnium super eum, et contra faciem omnium fratrum suorum habitabit. Significat autem semen eius habitaturum in eremo, id est, Sarracenos vagos, incertisque sedibus, qui universas gentes, quibus desertum ex latere iungitur, incursant et impugnant,. Inter. . Quae littera adiecta est nomini Abraham et Sarrai; vel quae mutationis nominum illis causa fuit?---Resp. Dixit Dominus ad Abraham: Ecce testamentum meum tecum, et eris pater multitudinis gentium, et non vocabitur nomen tuum Abram; sed erit nomen tuum Abraham, quia patrem  gentium posui te. Dicunt autem Hebraei quod Deus ex nomine suo, quod apud illos tetragramum est, Kb]  litteram Abrahae et Sarrae addiderit. Dicebatur enim primum Abram, quod interpretatur pater excelsus; et postea  vocatus est Abraham, pater multarum. Nam gentium non habetur in nomine, sed subauditur. Nec mirandum quare, cum apud Graecos et quosdam alios a littera videatur addita, nos Kb]  litteram Hebraeam additam dixerimus; idioma enim linguae est per Kb] quidem scribere, sed per a legere; sicut e contra a litteram saepe per e pronuntiant. Et dixit Deus ad Abraham: Sarri [ms., Sarrai] uxor tua, non vocabis eam Sarri, sed Sarra erit nomen eius. Errant, qui putant primum Sarra per unum r scriptum fuisse, et postea ei alterum r additum, quia r apud Graecos centenarius numerus est. Sarri  ergo primum vocata est per Kb] [Ms., per sin, res, ioth] sublato iod, id est, iota elemento, additum est e, quod per a legitur, et vocata est Sarra. Causa autem nominis mutati haec est quod antea dicebatur princeps, unius tantummodo domus materfamilias; postea vero dicitur absolute princeps. Inter. . Quare Abraham circumcisionem accepit ?---Resp. Idcirco Abrahae commendata est circumcisio, ut sub lege esset, sicut Adam, ne de ligno manducaret, ut comprobaretur, si compleret hoc, an non? Credens enim filium se habiturum, per cuius generationem omnibus gentibus benedictio futura esset, et in cuius nepotibus castitatis et sobrietatis unicum mansisset exemplar: unde in ea parte corporis signum fidei accepit, unde filius fidei, non carnis nasciturus erat; nec truncata corporis parte deformior, sed fidei in Deum signo gloriosior. Igitur pro Deo aliquid perdere lucrum est, non damnum. Ita Abraham fidei suae signum accipiens non deformatus est, sed melioratus. Si enim Adam pactum Dei custodisset, Abraham hoc pactum non accepisset. Sed quia ille in hoc membro culpam inobedientiae primo agnovit, decuit ut iste in hoc membro signum obedientiae secundo acciperet; ut ostenderetur obedientes quandoque generasse filios ad vitam, dum olim praevaricatores generarunt ad mortem. Inter. . Nunquid dixit: Putasne centenario nascetur filius, et Sarra nonagenaria pariet?---Resp. Non verba haec dubitantis diffidentiam ostendunt, sed admirantis gaudium. Ideo prae gaudio ridentis Abrahae filius dicebatur Isaac. risus iste in bono accipi debet, ut in Evangelio: Beati qui lugent nunc, quoniam ipsi ridebunt . Inter. . Quare Sarram ridentem redarguit Dominus, (cum Abraham riserit et illum non redarguit)?---Resp. risus Abrahae admirationis et laetitiae fuit: Sarrae autem dubitationis et diffidentiae, quod ab illo diiudicari potuit, qui corda hominum novit. Unde haec eadem Sarra ridens corripitur, correpta protinus fecundatur, et contra spem ex divina promissione accepit, quod habituram se ex humana ratione dubitavit. Inter. . Quot in Veteri Testamento propriis nominibus nominati sunt, antequam nascerentur?---Resp. Quatuor: Ismael, Isaac, Salomon et Iosias, certis quibusdam ex causis. Inter. . Quaeritur, cum tres viri essent, qui Abrahae apparuerunt, quomodo singulariter Dominum appellat dicens: Domine, si inveni gratiam ante te?---Resp. Igitur in angelis Dominum sentiens, Domino potius, quam angelis loqui elegit. Et quidem aliquando imaginibus, et ante corporeos oculos, ad tempus ex aere assumptis per angelos loquitur Deus, sicut nunc Abraham non solum tres viros videre potuit, sed etiam terreno habitaculo recipere et eorum usibus etiam cibos adhibere. Nisi enim angeli, cum quaedam nobis in terra nuntiant, ad tempus ex aere corpus assumerent, exterioribus profecto nostris obtutibus non apparerent. Nec cibos cum Abraham sumerent, nisi propter nos solidum aliquid ex coelesti elemento gestarent. Nec mirum quod illi ipsi qui suscepti sunt, modo angeli, modo Dominus vocantur; quia angelorum vocabulo exprimuntur, qui exterius ministrabant, et appellatione Domini ostenditur, qui eis interius praeerat: ut per hoc praesidentis imperium, et per illud claresceret officium ministrantium.  Inter. . Quid est clamor Sodomorum; vel quid est, quod Dominus dixit: Descendam et videbo, utrum clamorem qui venit ad me, opere compleverint ?---Resp. Peccatum cum voce est culpa in actione; peccatum vero cum clamore est culpa cum libertate et iactantia. Quod autem dixit: Descendam et videbo, et huiusmodi, omnipotens Dominus et omnia sciens; cur ante probationem quasi dubitat, nisi ut gravitatis nobis exemplum proponat, ne mala hominum ante praesumamus credere quam probare? Et ecce ut per angelos ad cognoscenda mala descendit, mox facinorosos percutit. Atque ille patiens, ille mitis,, de quo scriptum est: Tu autem cum tranquillitate iudicas. Ille de quo rursum scriptum est: Dominus patiens est, cum tanto crimine involutos inveniens, quasi patientiam praetermisit, et diem extremi iudicii exspectare ad vindictam noluit, sed eos igne iudicii ante diem iudicii praevenit. Ecce malum, et quasi cum difficultate credidit cum audivit; et tamen sine tarditate percussit, cum verum cognoscendo reperit: ut nobis videlicet daret exemplum, quia maiora crimina et tarde credenda sunt cum audiuntur, et citius punienda, cum veraciter agnoscuntur. Inter. . Quare Abraham dixit: Pulvis sum et cinis, cum tantas promissiones a Deo accepisset?---Resp. Sublimitatem promissionum humilitatis temperavit subiectione. Apte  enim intelligitur in quo loco se posuerat, qui pulverem se ac cinerem etiam tum cum Deo loqueretur, aestimabat. Si igitur se ita despicit, qui usque ad honorem divinae collocutionis  ascendit, sollicita intentione pensandum est, qua poena illi feriendi sunt, qui ad summa non proficiunt, et tamen de minimis extolluntur. Inter. . Quaeri solet utrum quod de Sodomis dixit Deus, non se perdere locum, si invenirentur illic centum vel decem iusti, speciali quadam sententia de illa civitate, an de omnibus intelligendum sit generaliter, parcere Deum loco, in quocunque vel decem iusti fuerint?---Resp. Non est necesse, ut hoc de omni loco accipere compellamur. Verumtamen de Sodomis potuit sic dici, quia sciebat Deus, ibi non esse vel decem, et ideo sic respondebatur Abrahae, ut significaretur nec tot ibi posse inveniri, ad exaggerationem iniquitatis illorum. Inter. . Quare Abraham in tribus viris illis, si Deum intellexit vel angelos, et iterum Lot in duobus, eos humano cibo vesci putabat?---Resp. Fortasse prius eos homines esse arbitrati sunt, in quibus Deum loqui intellexerunt; quibusdam divinae maiestatis existentibus et apparentibus signis, postea fuisse angelos cognoverunt, cum eis videntibus in coelum issent. Sed intuendum est hic quantum bonum sit hospitalitas. Hospitalem domum ingressi sunt angeli, clausas hostium domos ingressus est ignis. Inter. . Si iudicium Dei iustum est, quare infantes in Sodomis cum parentibus cremati sunt?---Resp. Ut nimis impium facinus Sodomitarum possit adverti, peccatum eorum pervenit usque ad necem filiorum, ne de origine illorum aliquod signum remaneret. Nonne provisum est illis, ne diu viventes exempla sequerentur patrum; et levius in futuro crucientur, vel omnino non, aliena causa occisi. Parentes tam pro se quam pro his rei sunt. Ergo mors filiorum crimen est parentum, et ideo futuri sunt accusatores parentum. Est qualecunque beneficium reum non esse, qui gloriosus non est: prodest enim pauperem non esse, qui rex esse non potest. Inter. . Quaeritur quare Lot cum iussus esset ad montem fugere, Segor praetulerit, ut ibi salvaretur; et rursum de Segor ad montem migrasset (Gen. XIX, )?---Resp. Tradunt Hebraei quod Segor frequenter terrae motu subruta, Bale primum, et postea Salissa appellata sit, timueritque Lot dicens: Si cum caeterae adhuc urbes starent, ista saepe subversa est, quanto magis nunc in communi ruina non poterit liberari? Et hanc occasionem infidelitatis, etiam in filias coitus principium dedisse certum est. Qui enim caeteras  viderat subrui civitates, et hanc [stare, seque auxilio Dei erutum (In edit., mendose, et hanc fuisse, quae Dei auxilio eruta est)]; utique de eo quod sibi concessum audierat, ambigere non debuit. Inter. . Cur igitur angeli, quasi hospites coacti, domum Lot introisse dicuntur?---Resp. Ut tentata esset charitas Lot, probata et remunerata: et ut ostenderetur quantum esset hospitalitatis bonum. Hospitalem vero domum angeli ingressi sunt ad liberandum hospitem suum: clausas autem hospitibus domos ignis ingressus ad perdendos peccatores in eis. Idcirco hospites non sunt evitandi, sed ultro invitandi. Inter. . Quaeritur quare de coelo vindicta data est super habitatores impios civitatum illarum (Gen. XIX, )?---Resp. Quia clamor peccantium in coelum ascendisse dicitur; idcirco de coelo puniendi erant. Inter. . Cur sulphureo igne puniebantur?---Resp. Ut putidissimus libidinis ardor putidissimo flammarum ardore puniretur. Inter. . Cur uxor Lot in statuam salis conversa est.---Resp. Ad condimentum fidelium; quia punitio impii eruditio est iusti. Inter. . Quo consilio filiae Lot concubitum patris petierunt; vel ab incestu purgari possunt, dum hoc scientes fecerunt; ille vero nesciens?---Resp. Videtur  filias Lot quaedam didicisse de saeculi  consummatione, quae immineret per ignem: sed tanquam puellae non intelligebant perfecte, quae didicerant. quod Sodomiticis igne vastatis multum adhuc spatium integrum resideret in mundo suspicatae sunt, tale aliquid factum, quale in temporibus Noe audierant, et ob reparandam mortalium posteritatem solas se esse cum parente servatas. Recuperandi igitur humani generis desiderium sumunt, atque instaurandi saeculi ex sese dandum opinantur exordium. Et quanquam grave eis crimen furari concubitum patris, gravior tamen eis impietas videbatur, si humanae, ut putabant, posteritatis spem servata castitate delessent. Propter hoc ergo consilium ineunt, minore, ut arbitror, culpa argumentoque maiore, patris moestitiam vel rigorem vino molliunt et resolvunt: singulis ingressae noctibus, singulae suscipiunt ab ignorante conceptum; ultra non repetunt, nec requirunt. Ubi hinc libidinis culpa, ibi incesti crimen arguitur; quomodo dabitur in vitio, quod non iteratur in facto? Inter. . Si Lot incestus in hoc facto culpandus est, an non?---Resp. Culpandus est quidem in hoc facto Lot, quantum ebrietatis ignorantia meretur. Nam et hanc lex aeterna condemnat, quae cibum et potum non nisi ad salutem corporis sumere mandat. Et hinc diligentius intendendum est, quantum sit ebrietatis malum; et valde timendum est illis, quibus hoc malum in usu est. Nam in crimine ebrietas decipit, quem Sodoma non decepit. Uritur ille flamma mulierum, quem flamma sulphurea non ussit. Erat ergo Lot arte, non voluntate deceptus; ideo medius quidam inter peccatores et iustos: quippe qui ex Abrahae cognatione descenderat, in Sodomis tamen habitaverit. Nam et hoc quod evadit e Sodomis, sicut Scriptura indicat, magis ad honorem Abrahae, quam ad meritum pertinet Lot. Inter. . Quare diebus Noe peccatum mundi aqua ulciscitur, hoc vero Sodomitarum igne punitur?---Resp. Quia illud naturale libidinis cum feminis peccatum quasi leviori elemento damnatur: hoc vero contra naturam libidinis peccatum cum viris, acrioris elementi vindicatur incendio: et illic terra aquis abluta revirescit; hic flammis cremata aeterna sterilitate arescit. Inter. . Cur Abraham Sarram uxorem suam, sororem suam secundo esse dixit?---Resp. Quia ex priori Pharaonis correptione certus erat de Dei defensione, quod violari non potuit; incertus de sua vita, an illorum evaderet manus. Et miranda est Sarae pulchritudinis forma, quae in tanta aetate tantum amari potuit, ut vir suus propter eius pulchritudinem se periclitari metueret.  Inter. . Cur dixit Deus ad Abimelech: Peperci tibi, ut non peccares in me?---Resp. Ut adverteretur, in Deum peccari, quando talia committuntur, quae putent homines leviter habenda, tanquam in carne peccata. Inter. . Cur non Abimelech mortuus est, dum dixit ei Deus: Ecce tu morieris (Ibid. v. )?---Resp. Utique Deus praedixit, quod sine dubio futurum fuisset, si in hac admonitione, a peccato abstinendo, non caveretur. Inter. . Quare Abraham in die ablactationis Isaac, et non in die nativitatis vel circumcisionis fecit convivium grande?---Resp. Propter significationem spiritualem: tunc enim gaudium habendum est de uno viro spirituali, quando solido veritatis cibo, non lacte carnalis intelligentiae pascitur. Inter. . De quo ludo arguit Sarra Ismael filium Agar?---Resp. Dupliciter  hoc ab Hebraeis exponitur; sive quod idolothytum fecerit; iuxta illud: Sedit populus manducare et bibere et surrexerunt ludere ; sive quod adversum Isaac, quasi maioris aetatis, ioco sibi et ludo primogenita vindicaret: quod quidem Sarra audiens non tulit. Et hoc ex ipsius approbatur sermone : Eiice ancillam hanc cum filio suo; non enim erit haeres filius ancillae cum filio meo Isaac. Inter. . Post quot annos puer ablactari solet?---Resp. Inter Hebraeos varia opinio est, asserentibus aliis quinto anno; aliis duodecimo ablactationis tempus impleri. Inter. . Si tredecim annorum erat Ismael quando natus est Isaac, adiunctisque aetati ablactationis annis, quomodo convenit tantae aetatis adolescentem matris sedisse in cervicibus, dum dicitur: Sumpsit Abraham panes et utrem aquae et dedit Agar, ponens super humerum eius et parvulum, et dimisit eam (Gen. XXI, )?---Resp. Omnis filius secundum idioma linguae Hebraeorum, ad comparationem parentum, infans vocatur et parvulus. Et est sensus: Posuit Abraham panes et utrem super humerum Agar, et hoc facto dedit puerum matri, hoc est, in manu eius eum tradidit, commendavit, et ita emisit e domo. Quod in sequentibus declaratur, dum dicitur: Surge, tolle puerum, et tene manum eius (Ibid. v. ); non ut eum de terra iacentem tolleret, sed quasi comitem manu teneret. Quod autem manu parentis tenetur, sollicitus monstratur affectus. Inter. . Quid est quod dicitur, matrem flevisse, et Deum vocem pueri exaudisse (Ibid. v. , )?---Resp. mater non suam mortem, sed filii deplorabat, pepercitque Deus puero, pro quo fletus matris erat. Inter. . Quomodo ad puteum iuramenti agrum plantaverat Abraham, si in terra illa, quemadmodum Stephanus ait in Actis: Non acceperat haereditatem nec spatium pedis?---Resp. Ea est intelligenda haereditas quam Deus fuerat munere suo gratuito daturus, non ista quae pretio empta est. Intelligitur autem spatium circa puteum ad illud emptionis pactum pertinere, in quo fuerant agnae septem datae, quando Abimelech et Abraham sibi iuraverunt. Inter. . Quid illud: Tentavit Deus Abraham ? Et Iacobus apostolus dicit: Deus neminem tentat. Quomodo utrumque intelligendum est?---Resp. Duobus modis tentatio in Scripturis solet intelligi. Una est quae per Deum fit probationis causa, ut iustificetur homo et coronetur; de qua et dicitur: Tentat vos Dominus Deus vester, ut sciat si diligatis eum, hoc est, ut scire vos faciat. Alia est, de qua Iacobus dicit: Deus neminem tentat; qua peccato implicamur. De illa Apostolus dicit: Ne forte tentaverit vos is qui tentat. Igitur Abraham a Deo tentatus est, ut probaretur, iustificaretur, coronaretur, et ut eius obedientia tali probata examine posteris innotesceret. Inter. . De quo dixit Abrahae: Super unum montium, quem monstravero tibi?---Resp. Aiunt Hebraei hunc montem esse, in quo postea templum conditum est, [in area urnae Iebusaei].  Inter. . Cur in tentatione Abrahae Deus dixit: Tolle filium tuum charissimum, quem diligis, Isaac?---Resp. Ut ex charitatis admonitione, et nominis recordatione tentationis pondus accumularetur, et paternus affectus torqueretur ex memoria promissionis: cum ante Deus dixisset ad eum: In Isaac vocabitur tibi semen. Quasi [Ms., quia] si ille occideretur, tota spes promissionis [Ms., promissionum] frustraretur. Inter. . Et cur non statim licuit ei occidere filium, sed triduana itineris mora, eum immolaturus, secum ducere iussus est?---Resp. Quatenus longitudine temporis, tentationis quoque augeretur incrementum. Nam per triduum iter protenditur, et per totum triduum crescentibus curis paterna viscera cruciantur: ut omni hoc spatio tam prolixo intueretur filium pater, cibum cum eo sumeret, ut noctibus puer penderet in amplexibus patris, inhaereret pectori, cubitaret in gremio; quatenus per singula momenta in paterno affectu dolor occidendi filii accumularetur. Inter. . Si Abraham indubitanter et firmo animo cogitabat mactare puerum Domino in holocaustum, quid est quod dixit pueris suis: Vos exspectate hic: ego et puer, cum adoraverimus, revertemur ad vos?---Resp. [Igitur et dubitanti animo mactare puerum cogitabat, et indubitanti animo in Deum resuscitari credebat eum.] Idcirco utrumque laudis est et in constantia offerendi, et in fide resuscitandi. Sciebat certissime Deum fallere non posse: et licet puer occideretur, promissionem tamen Dei salvam permanere. Unde et Paulus apostolus per Spiritum sanctum didicerat, quid animi habuisset Abraham intra se, dum fidem eius laudat dicens: Fide Abraham non haesitavit, cum unicum offerret, in quo acceperat promissionem, quia a mortuis eum resuscitare potens est Deus (Rom. IV, ). Inter. . Unde aries iste, qui pro Isaac immolatus est, venerit, solet quaeri: an  terra ibi subito creatus esset, vel aliunde ab angelo allatus?---Resp. Aries iste non putativus, sed verus esse credendus est. Ideo magis a doctoribus aestimatur, aliunde eum angelum attulisse, quam ibi de terra, post sex dierum opera, Dominum procreasse. Inter. . Quare appellavit Abraham nomen loci illius: Dominus vidit; cum nusquam sit quod Dominus non videat?---Resp. Vidit pro apparuit dixit: hoc est, videri fecit, sicut ibi: Et nunc cognovi quia times Deum, id est, feci ut cognoscaris , eo genere locutionis, dum per efficientem significatur id quod efficitur: sicut pigrum frigus dicimus, eo quod  faciat. Illud autem quod dixit: Unde usque hodie dicitur Dominus in montem videbit. Exinde apud Hebraeos proverbium venit ut si quando in angustia constituti sunt, Domini quoque optant auxilio sublevari, dicunt: In monte Dominus videbit, hoc est, sicut Abrahae, miserebitur et nostri. Unde et in signum dati arietis solent etiam nunc cornu clangere. Inter. . Vocavit angelus Domini Abraham secundo de coelo dicens: Quia fecisti rem hanc et non pepercisti filio tuo unigenito propter me (Ibid., v. ). Nunquid Abraham propter angelum non pepercit filio suo, et non propter Deum?---Resp. [Aut enim] angeli nomine Dominus Christus significatus est, qui sine dubio Deus est, et manifeste a propheta dictus est, magni consilii angelus. Aut Deus in angelo; et ex persona Dei angelus loquebatur, sicut in prophetis etiam fieri solet. Nam in consequentibus hoc magis videtur apparere, ubi legitur: vocavit angelus Domini Abraham iterum de coelo, dicens: Per memetipsum iuravi, dicit Dominus. Inter. . Quid est quod secundo ad Abraham eaedem et non aliae promissiones factae sunt (Ibid., v. )?---Resp. Significat duplex semen Abrahae futurum esse, unum carnale, aliud spirituale. Ideo dixit ei Dominus: erit semen tuum, sicut stellae coeli, et sicut arena maris: in stellis coeli, spirituales; in arena maris, carnales [volens intelligi (Edit., intelliguntur)]. Inter. . Cur nominavit Scriptura filios Nachor fratris Abrahae?---Resp. Quia de illis, vel de illorum stirpe aliquid celebre postea gestum esse legitur. Itaque Hus  unus erat, de cuius stirpe Iob descendit.  Sic enim scriptum est in exordio voluminis eius: Vir fuit in terra Hus nomine Iob. Male igitur aestimabant quidam, Iob de genere Esau natum, in cuius genere est Balam [Ms., de gente Esau. Secundus natu est de Melcha Buzi, ex cuius genere est Balam, etc.] ille divinus, ut Hebraei tradunt, qui in libro Iob dicitur Heliu: primum vir sanctus propheta Dei, postea per inobedientiam et desiderium munerum excaecatus, dum Israel maledicere coepit, divini vocabulo nuncupatus. [Diciturque in eodem libro: Et iratus Heliu filius Barachiel Buzites. De huius videlicet Buzi radice descendens Cham vel pater eius Damasci. Ipsa enim vocatur Aran, quae hic pro Syria scripta est et ipso nomine legitur in Isaia. Caseth quoque quartus est, a quo Casiadei, id est Chaldaei, postea vocati sunt. Bathuel, de quo Rebecca et Laban pater Liae et Rachel.] Inter. . Cur una civitas Hebron tribus appellata est nominibus, videlicet, Hebron, Arbe,  Mambre?---Resp. Hebron a Gigantibus, a quibus quondam condita est: et Arbe a numero, videlicet quatuor,, quod ibi quatuor patriarchae sepulti sunt; Adam magnus humani generis pater; Abraham, Isaac Iacob. Haec eadem a quodam amicorum Abraham Mambre vocata est. Inter. . quid significat quod Abraham puero suo dicit: Pone manum tuam super femur meum, et iura per Dominum Deum coeli (Gen. XXIV, , )?---Resp. Tradunt Hebraei quod in sanctificatione eius, hoc est circumcisione, iuraverit. Sed melius intelligendum est iurasse in semine Abrahae, hoc est Christo. Quia ipse Dominus Deus coeli in ea carne tum venturus erat, quae de illo femore propagata est. Inter. . Quomodo servus Abrahae in petitione signi augurationis vitio culpandus non est?---Resp. Aliud est mirum aliquid petere, quod ipso miraculo significatur [Ms., quod pro ipso miraculo signum sit]; aliud humanos errores superstitiosa vanitate in auspiciis, augurationibus divinationibus observare. Quaedam enim pacta sunt diabolicae familiaritatis, et non sine grandi peccato fiunt, quando fiunt. Illud igitur superius petitionis genus comprobatio [Ms., computatio fidei] seu coniunctio fidei est ad Deum; hoc posterius infidelitatis coniunctio ad diabolum. Inter. . Quid hoc, proficiscente Rebecca: Soror nostra es, crescas in millia millium et haereditatem obtineat semen tuum portas inimicorum suorum? Num prophetae fuerunt, quia hoc dixerunt quod in futuro factum est ?---Resp. Non prophetae fuerunt, aut vanitate tam magna optaverunt, sed eos, quae promiserat Deus Abrahae, latere non potuerunt. Inter. . Quae est exercitatio Isaac, qua se exercere dicitur in campo ad vesperam?---Resp. Significat illa exercitatio orationem, secundum illud quod Christus orabat in monte: ut etiam hinc Isaac typum Domini gesserit . Inter. . Quae est illa terra Austri, ubi habitabat Isaac, revertente servo patris sui cum Rebecca?---Resp. significat terram illam [Ms., Gerara] unde a patre ad immolandum  fuerat adductus. Inter. . Quid est theristrum, quo se operuit Rebecca?---Resp. Pallii genus est, ut nunc sunt Arabica vestimenta [Ms., teristrum pallium dicitur, genus etiam nunc Arabici vestimenti], quibus mulieres provinciae illius velantur. Inter. . Cur Abraham post promissum sibi et natum Isaac, in quo ei multiplicatio prolis, et benedictio gentium promissa est a Deo, aliam voluit ducere uxorem?---Resp. Non propter incontinentiam, cum iam esset grandaevus; sed sicut Agar et Ismael significant carnales Veteris Testamenti; sic Cethura et filii eius significant haereticos, qui se ad Novum Testamentum pertinere existimant. Sed utraeque concubinae dicuntur; sic enim dicitur: Filiis concubinarum largitus est munera. Sola Sarra uxor semper vocatur. Inter. .---Quae est Cethura, aut unde genus duxit?---Resp. [Cethura interpretatur copulata, aut vincta; quam ob causam] suspicantur Hebraei  eamdem esse Agar quae, Sarra mortua, ex concubina transierit in uxorem [Al., facta sit uxor]. Et sic videtur Abrahae aetas excusari, ne senex post mortem uxoris vetulae novis nuptiis arguatur lascivisse. quoque quia filii Abrahae, qui ei de Cethura nati sunt, [occupaverunt terram quae Arabia vocatur, usque ad maris Rubri] littora. Dicitur autem unus ex posteris Abrahae, qui appellatur Asser, duxisse adversus Lubian exercitum, et ibi devictis hostibus consedisse, eiusque posteros ex nomine Atavi Africam nuncupasse. Alios quoque filios Abrahae ex Cethura occupasse Iudeae regiones aestimatur. Inter. . Quomodo convenit Abrahae tam sancto viro quod dicitur: Et deficiens mortuus est (Gen. XXV, )?---Resp. In Hebraeo non habetur deficiens, sed a Septuaginta Interpretibus additum est. Inter. . Quid quod plenus dierum dicitur?---Resp. Quod lucis et diei operibus plenus occubuerit. Inter. . Quid est quod dicit Scriptura de filiis Ismael: Habitaverunt ab Ebila usque ad Sur, quae est contra faciem Aegypti?---Resp. Ebila est regio quam circumfluit Phison ex paradiso fluens, dicta a quodam Ebila nepote Noe: et est solitudo contra faciem Aegypti. Sur quoque est solitudo inter Cades et Barad, extendens desertum usque ad mare Rubrum et Aegypti confinia. Inter. . Quid est quod dicitur de Ismaele (vers. ), quod duodecim generasset principes, vel duces [qui regionibus vel tribubus nomina dederunt (omissa in ms.)]?---Resp. Significat quod singuli filiorum Ismaelis, e quibus primogenitus eius fuit Nabaioth [Ms., Nabaoth; al., Nabeoth], a quo omnis regio ab Euphrate ad mare Rubrum Nabathena usque hodie dicitur, quae pars est Arabiae. Nam et familiae eorum oppidaque et pagi ac munita castella, et tribus horum appellatione celebrantur. Ab uno ex his Cedaar in deserto, Eoduma alia regio, et Hemanea  ad austrum et Cedema ad Orientem dicitur. Inter. . Quid est quod dicitur de eodem Ismaele: Coram omnibus fratribus suis obiit? vel qui sunt fratrum nomine dicti?---Resp. Id est, in manibus omnium liberorum  suorum mortuus est, superstitibus omnibus liberis, et nullo prius morte praerepto. Fratres autem pro filiis appellari, ad Iacob Laban demonstrat dicens: Ponatur coram fratribus tuis, ut iudicent inter nos. Nec enim legimus alios fratres Iacob ibi habere, exceptis liberis suis. Inter. . Quaeritur quo ierit Rebecca interrogare Dominum, cum parvuli in utero collidebantur ?---Resp. Forte ad locum ubi aram constituerat Abraham, orare venit: vel erant aliqui in eo tempore homines Dei, in quibus posset Deus interrogari. Inter. . An secundum historiam vel etiam allegoriam intelligendum est quod Dominus respondit Rebeccae: Duae gentes sunt in utero tuo et duo populi ex ventre tuo dividentur, populusque populum superabit, et maior serviet minori?---Resp. Secundum utrumque modum: spiritualiter vero sic solet intelligi quod dictum est, in Esau figuratus sit maior populus Dei, hoc est, Israeliticus secundum carnem; per Iacob autem figuratus est ipse Iacob in populo Christiano, secundum spiritualem progeniem propagato. Sed etiam historica proprietate invenitur hoc responsum esse completum, ubi populus Israel, hoc est, Iacob minor filius superavit Idumaeos, quos [Ms., hoc est, gentem quam... ] propagavit Esau, eosque fecit tributarios per David, quod diu fecit scilicet usque ad regem sub quo Idumaei rebellaverunt, et iugum Israeliticum a cervice sua deposuerunt. Inter. . Quae sunt primogenita quae Esau vendidit Iacob fratri suo?---Resp. Tradunt Hebraei omnes primogenitos fungi solitos officio sacerdotali antequam Aaron in sacerdotem eligeretur; et habuisse vestimenta sacerdotalia, quibus induti victimas Deo offerebant: et haec esse vestimenta  Esau, quibus Rebecca induit Iacob filium suum, quorum odore pater oblectatus benedictionis initium astruit . Inter. . Si viri iusti voluntas bona est, quid est quod Isaac non Esau, quem voluit, sed Iacob, quem noluit, benedixit?---Resp. Iusti hominis, quantum ad conscientiam pertinet, voluntas bona est; quantum autem ad praescientiam immunis est ab adversis. Deus enim solus est qui de futuris iudicat. Ac per hoc Isaac iustus, quantum ad praesentem statum pertinet, dignum esse maiorem filium benedictione putabat. Sed Deus, occultorum cognitor, minorem mereri benedictionem ostendit, [ut in benedictione non hominis ostenderit esse beneficium, sed Dei (Edit., ut benedictionem non hominis, sed Dei ostenderet)]. Ideo dictum est in Numeris ad Moysen et Aaron sacerdotem: Ponite nomen meum super filios Israel, ego Dominus benedicam eos. Sacerdotis est benedicere, Dei est effectum tribuere benedictionis. Unde intellexit Isaac per spiritum prophetiae, a Deo benedictionem super minorem filium praedestinatam, dicens: Benedixi ei, et erit benedictus (Gen. XXVII, ). Inter. . Quid est quod Iacob dixit: Terribilis est locus iste, non est hic aliud nisi domus Dei et porta coeli?---Resp. Haec verba ad prophetiam pertinent, quod futurum erat in terra promissionis, Deum verum timere et colere, tabernaculumque ei fieri: eumque, qui est super omnia benedictus Deus, pedibus ambulare in ea. Portam autem coeli sic intelligere debemus, tanquam inde fiat aditus credentibus ad capessendum regnum coelorum. Inter. . Cur Iacob oleum fudit super lapidem, quem erexit in titulum?---Resp. Non ex idololatria: nec enim tunc, nec postea frequentavit lapidem adorando, aut ei sacrificando; sed signum fuit prophetiae evidentissimae constitutum, quod pertinet ad unctionem. Unde et Christi nomen a chrismate est. Inter. . quomodo dictum sit: Servivit Iacob pro Rachel septem annis, et videbantur illi pauci dies; cum magis  breve tempus longum esse soleat amantibus?---Resp. Dictum est propter laborem servitutis, quem facilem et levem amor faciebat. Inter. . Post servitutem septem annorum Iacob, soceri sui fraude deceptus, copulatus est Liae; an etiam post alios septem servitutis annos Rachel accepturus erat?---Resp. Non, ut quidam male aestimant, post septem annos alios Rachel accepit uxorem; sed post septem dies nuptiarum primae; nam sequitur: Et ingressus est ad Rachel, et dilexit Rachel magis quam Liam, et servivit ei septem annis aliis. Inter. . duae ancillae Bala et Zelpha uxores, an concubinae dicendae sunt?---Resp. Forte omnis concubina, uxor; non autem uxor concubina, more loquendi in Scripturis , appellatur, id est, ut Sarra et Rebecca, et Rachel concubinae dici non possint: Agar vero et Cethura, et Bala et Zelpha et uxores et concubinae. Inter. . Quomodo pro aspectu virgarum variarum varii pecorum fetus nascebantur?---Resp. Observabat Iacob tempora quibus pecora ascendebantur, et post calorem diei ad potandum avida pergebant: discolores virgas hic ponebat in canalibus, et admissis arietibus et hircis in ipsa potandi aviditate oves et capras faciebat ascendi, ut ex duplici desiderio, dum avide bibunt et ascenduntur a maribus, tales fetus conciperent, quales umbras arietum et hircorum desuper ascendentium in aquarum speculo contemplabantur. Ex virgis enim in canalibus positis varius erat imaginum color. Nec mirum hanc in conceptu feminarum esse naturam, ut quales perspexerint, sive mente conceperint. in extremo voluptatis aestu, quo concipiunt, talem sobolem procreent, cum hoc ipsum etiam in equarum gregibus apud Hispanos dicatur fieri. Et Quintilianus in ea controversia: in qua accusabatur matrona quaedam, quae Aethiopem pepererat [Ms., quod... pepererit], pro defensione illius argumentetur, in hoc conceptu esse naturam, quam supra  diximus. Et multa dicuntur similia fieri in animalium fetibus. et mulieri accidisse traditur, ut scriptum reperitur in libris antiquissimi et peritissimi medici Hippocratis, quae suspicione adulterii fuerat punienda, cum pulcherrimum puerum peperisset, utriusque parentis generi dissimilem, nisi memoratus medicus solvisset quaestionem, illis admonitis, quaererent, si forte aliqua talis pictura esset in cubiculo; qua inventa, mulier a suspicione liberata est. Inter. . Quare Iacob primi temporis sua esse voluit, et serotina Laban? vel cur hac arte non sua magis omnia esse fecit?---Resp. Iacob prudens et callidus iustitiam et aequitatem in nova arte servabat. Si enim omnes agnos et haedos varios pecora procreassent, erat aliqua suspicio, et aperte huic rei Laban invidus contraiisset. Ergo ita omnia temperavit, ut ipse fructum sui laboris acciperet, et Laban non penitus spoliaretur. Si quando oves et caprae primo tempore ascendebantur, quia vernus est fetus, ante ipsas ponebat virgas, ut varia soboles nasceretur. Quaecunque oves et caprae sero quaerebant mares, ante harum oculos non ponebat, ut unius coloris pecora nascerentur: et quicquid primum nascebatur, suum erat, quia  varium erat: quicquid postea, Laban: unius enim, tam nigri quam albi coloris, pecus oriebatur. Inter. . Cur nec Iacob fraudis in hoc  arguendus est?---Resp. Per hoc cogit inquiri prophetiam, et aliquam figuratam significationem res ista, quam sine dubio ut propheta fecit Iacob. Non enim tale aliquid, nisi revelatione spirituali eum fecisse credendum est. Inter. . Quomodo decem vicibus dicit Iacob socero suo, mutasse eum mercedem suam (Gen. XXXI, )?---Resp. Hic est sensus, quod per singulos fetus semper Laban conditionem mutaverit. Si videbat varium nasci pecus dicebat: Nolo [F., volo] in futurum varia mihi nascantur. Rursum cum vidisset unius coloris nasci pecora [Iacob quoque, hoc audito, virgas in canalibus non ponebat] dicebat: futuros fetus unius coloris pecora mihi procreabunt. Et quid plura? usque ad decem vices semper Iacob mutata conditio est: et quodcunque sibi proposuerat Laban, ut nasceretur, in contrarium colorem vertebatur. Ne cui autem in sex annis decem pariendi vices incredibiles videantur, lege Virgilium, in quo dicitur: Bis gravidae pecudes..... Natura autem Italicarum ovium et Mesopotamiae una esse perhibetur. Inter. . Quare constituit Iacob lapidem super titulum?---Resp. Diligenter animadvertendum est quod istos titulos in rei cuiuscunque testimonium constituebant, non ut eos pro diis colerent, sed ut eis aliquid significarent. Inter. . Quid est quod Iacob iuravit per timorem patris sui Isaac?---Resp. Per Deum utique, quem timebat Isaac pater eius, iurare intelligitur. Quem timorem etiam superius commendavit, cum diceret: Deus patris mei Abrahae, et timor patris mei Isaac. Inter. . Quae sunt castra Dei, quae vidit Iacob in itinere?---Resp. Nulla dubitatio est quin angelorum fuerit multitudo. Ea quippe in Scripturis militia coeli nominari solet. Inter. . Quomodo fidem habuit Iacob, quandoquidem tantum timuit Esau fratrem suum?---Resp. Satis in verbis eiusdem Iacob, quae sequuntur, et humana infirmitas, et fides pietatis apparet; ut et Deus liberaret eum et quae promisit impleret. Admonendi sumus tamen hoc exemplo, ut quamvis credamus in Deum, faciamus tamen quae facienda sunt in praesidium salutis: ut praetermittentes ea Deum tentare non videamur. Inter. . Quomodo ergo Iacob ab eo postulat benedici, cui luctando praevaluit?---Resp. Magna est de Christo prophetia. Duplex enim  Iacob intelligitur, id est, carnalis et spiritualis. Praevaluit enim Iacob Christo, vel potius praevalere visus est super eos Israelitas, a quibus crucifixus est Christus; et ab eo benedicitur  in eis qui crediderunt in Christum; ex quibus erat qui dicebat: Et ego Israelita ex genere Abrahae, ex tribu Beniamin. Unus ergo atque idem Iacob et claudus et benedictus: claudus in latitudine femoris, tanquam in multitudine generis, de quo dictum est: et claudicaverunt a semitis suis . Benedictus autem in eis, de quibus dictum est: Reliquiae per electionem gratiae salvae factae sunt. Inter. . Quae est causa immutati nominis Iacob, ut Israel vocaretur?---Resp. Varia huius nominis interpretatio aestimatur; sed beatus Hieronymus taliter de eius interpretatione dixit: sensus itaque hic est: non vocabitur nomen tuum supplantator, hoc est, Iacob; sed vocabitur princeps cum Deo, hoc est, Israel. Quomodo enim ego princeps sum, sic tu, qui mecum luctari potuisti, princeps vocaberis. Si autem cum Deo sive angelo pugnare potuisti, quanto magis cum hominibus, hoc est,  Esau, formidare non debes. Inter. . Quid quod Iacob ait [fratri suo]: Sic vidi faciem tuam, quasi viderem faciem Dei . Utrum paventis et perturbati animi verba usque in hanc adulationem proruperunt?---Resp. Haec verba fraterna sunt et benigno animo dicta, quoniam post benignam susceptionem metus ipse transierat. Et fortassis Dei nomine angelorum aliquem vel sanctorum  hoc loco intelligere debemus, secundum Apostolum, qui dixit: Etsi sunt qui dicuntur dii, sive in coelo, sive in terra, quemadmodum sunt dii multi et domini multi . Inter. . Quomodo promisit Iacob fratri suo, ut sequeretur vestigia eius cum alio itinere tenderet ?---Resp. Forte ad horam sequebatur. Vel primo promiserat, sed aliud postea delegit]. Inter. . Quomodo duo filii Iacob tantam caedem et depraedationem per se in terra aliena facere potuerunt ?---Resp. Multitudo  non parva erat cum Iacob, qui plurimum ditatus fuit: sed filii eius in hoc facto nominantur, qui eiusdem facti principes et auctores fuerunt. Inter. . Quid est quod Iacob dixit domui suae: Proiicite deos alienos qui in medio sunt vestri (Gen. XXXV, )? Et iterum: Dederunt ei omnes deos alienos, quos habebant, et inaures quae in auribus eorum erant. Quae si ornamenta erant, ad idololatriam non pertinebant?---Resp. Intelligendum est, has inaures phylacteria fuisse deorum alienorum. Nam Rebeccam a servo Abrahae inaures accepisse Scriptura testatur: quod non fieret, si eis inaures habere ornamenti gratia non liceret. Ergo illae inaures, quaecunque idolis datae sunt, ut dictum est, idolorum phylacteria fuerunt. Inter. . Quare secundo dicitur ad Iacob (vers. ): Non vocaberis Iacob, sed Israel erit nomen tuum: et appellavit eum Israel?---Resp. Dudum nequaquam ei ab angelo nomen imponitur, sed quod imponendum sit ei a Deo praedicitur. Quod igitur futurum promittitur, hinc dicitur expletum. Nimirum nomen hoc ad illam recte intelligitur pertinere promissionem, ubi sic videbitur Deus, quomodo non est ante a patribus suis visus. Inter. . Quae est Effrata, ubi Iacob Rachel uxorem suam condidisse dicitur?---Resp. Effrata et Bethleem unius verbi vocabulum est sub interpretatione consimili: siquidem in frugiferam domum, et domum panis vertitur, propter eum panem qui de coelo descendisse dicitur. Inter. . Ubi est turris gregis, iuxta quam dicitur Iacob habitasse?---Resp. Iuxta Bethleem, ubi angelorum grex in Domini ortu cecinit: vel ubi Iacob pascens pecora sua loco nomen imposuit: vel, quod verius est, quod vaticinio futurorum tunc mysterium monstrabatur [Ms., quia vaticinatio futurorum iam tunc per mysterium monstrabatur]. Inter. . Quid est quod de Isaac dicitur: Et consumptus aetate mortuus est, et appositus populo suo? Quomodo consumptus, vel cui populo appositus? ---Resp. Consumptus aetate, id est, perfectus aetate. Verum angelorum populo vel sanctarum animarum apponuntur, qui hanc vitam Deo placentes finiunt. Tunc dicuntur apponi, quando nulla iam remanet sollicitudo tentationum, et periculum peccatorum. Quod intuens Scriptura ait: Ante mortem ne laudes hominem quemquam (Eccli. XI, ). Inter. . Quomodo Scriptura dicit, post mortem Isaac patris sui, Esau abscessisse de terra Chanaan, et habitasse in monte Seir; cum veniente de Mesopotamia Iacob legatur (Gen. XXXII, ) eum misisse nuntios ad fratrem suum in terra Seir, regionis Edom, cum ibi habitaret tunc temporis?---Resp. In promptu est cogitare quod scilicet Esau, posteaquam in Mesopotamiam frater eius abscessit, noluit habitare cum parentibus suis, ex illa commutatione qua dolebat se benedictione fraudatum; sive causa uxorum suarum, quas odiosas videbat esse parentibus, et coeperat habitare in monte Seir. Deinde post reditum Iacob fratris sui, facta inter eos concordia, reversus est et ipse ad parentes; et cum mortuum patrem simul sepelissent, quia eos plurimum ditatos terra illa, sicut scriptum est, minime capiebat, abscessit rursus in Seir, et ibi propagavit gentem Idumaeorum. Inter. . Erant filii Iacob duodecim ; et computatis omnibus, Beniaminque, et addidit: Hi filii Iacob, qui nati sunt ei in Mesopotamia Syriae; dum constat Beniamin natum esse in Chananaea, quomodo tunc duodecim nasci dicuntur in Mesopotamia?---Resp. Nulla est facilior solutio huius quaestionis, quam ut per synecdochen accipiatur. Ubi enim maior pars est aut fortior, solet eiusdem nomine etiam illud comprehendi quod ad ipsum nomen pertinet. Inter. . Quomodo impletum somnium Ioseph, quo dicit se vidisse solem et lunam, et undecim stellas adorasse se; dum constat, eo regnante in Aegypto, matrem eius Rachel multo ante esse defunctam; imo nec patrem legimus eum adorasse?---Resp. in Christo facilius est somnii intelligere perfectionem: huic enim datum est nomen, quod est super omne nomen, ut in nomine eius flectatur omne genu coelestium, terrestrium et infernorum (Philip. II, ). Inter. . Quaeritur quare Isamelitas Scriptura, quibus a fratribus venditus est Ioseph, etiam Madianitas vocet; cum Ismael sit de Agar filius Abrahae, Madianitae vero de Cethura?---Resp. Quia Scriptura de Abraham dixerat (Gen. XXV, ) quod munera dedisset filiis concubinarum suarum, Agar scilicet et Cethurae; et divisit [Ms., dimiserit] eos ab Isaac filio suo in terra  Orientis. Itaque unam gentem fecisse intelligendi sunt. Inter. . Quomodo intelligendum illud  Iacob: Descendam ad filium meum lubens in infernum.---Resp. Perturbati et dolentis verba sunt, mala sua etiam hinc exaggerantis. Vel etiam inferni nomine sepulcrum significavit, quasi diceret: In luctu maneo, donec me terra suscipiat, sicut illum. Inter. . Qualiter historia de Iuda et tribus filiis eius et uxore eius Thamar intra tam paucos annos compleri potuit? [Cum ergo anno XIV aetatis suae venditus fuisse credatur; XIII annos peregerat in Aegypto ignotus Pharaoni; ad hos enim tredecim annos accesserunt VII anni ubertatis, et facti sunt anni XX: his adduntur duo; quia secundo anno famis Iacob introivit in Aegyptum cum filiis suis, et inveniuntur XXII anni, quibus abfuit Ioseph a patre et a fratribus suis. Quo medio tempore quomodo fieri potuerunt]?---Resp. Solet Scriptura sancta per recapitulationem multa proferre. Aliquot ergo annis ante venditum Ioseph haec fieri coepisse intelligi datur. Etiam mox, ut adolesceret Iudas, incidit in amorem eius, quam duxit uxorem, nondum vendito Ioseph in Aegyptum. Inter. . Cur dixit de Thamar: Depositis vestimentis viduitatis suae?---Resp. Ut intelligatur , ex temporibus patriarcharum certa et sua fuisse vestimenta viduarum, non utique talia qualia coniugatarum.  Inter. . Quare dixit Iudas: Iustior est Thamar quam ego?---Resp. Thamar in bivio sedens vel capeto; ubi diligentius debet viator aspicere, quod iter gradiendi capiat; non ut vagam turpitudinis libidinem impleret, sed ut liberos a socero susciperet, iustiore causa, quam socer: ille enim libidinis, illa liberorum gratia: et ideo in comparatione eius minus male fecerat. Inter. . Si Phares inde sortitus est nomen divisionis, quia diviserat membranam secundam , unde Zara nomen accepit ? Resp. Zara interpretatur Oriens. Sic igitur vocatur, vel quia primus apparuit, vel quod plurimi ex eo nati sunt iusti, sicut in Paralipomenon legimus. Inter. . Cur gentiles homines qui fuerunt in carcere cum Ioseph, praesagia futurorum viderunt ?---Resp. Non pro suis meritis, sed ut magnificaretur Ioseph, et manifestaretur qui latebat. Inter. . Quid tres propagines?---Resp. Tres rami. Inter. . Cur Pharao et Herodes dies nativitatis suae honoribus festivos habuerunt?---Resp. Eo quod putaverunt quod hora nativitatis eorum eos ordinasset in regnum: similem rem facientes adoratione, ut quorum erat par impietas, esset una solemnitas. Inter. . Quid est quod Pharao dixit: Putabam me stare super flumen?---Resp. Id est quod in alio loco legitur: Ecce ego super fontem aquae sto. Hoc genere locutionis et in psalmo dicitur: Qui fundavit terram super aquam. [Non coguntur homines putare sicut navem natare terram super aquas]. Secundum hanc locutionem  intelligitur, quod altior sit terra quam aqua. Altius quippe ab aquis sustollitur, ubi habitant terrena animalia. Inter. . Quomodo multitudo arenae comparatur?---Resp. Quia sicut arena innumerabilis est, ita multitudo frugum usitato numero comprehendi non potest . Inter. . Quomodo de viro sancto Ioseph intelligere debemus, quod inebriasset fratres suos (Gen. XLIII, )---Resp. Ebrietas secundum Hebraeam linguam pro satietate ponitur, sicut in psalmo: Visitasti terram et inebriasti eam. Et iterum: Inebriabuntur ab ubertate domus tuae. Inter. . Quid sibi vult quod Ioseph toties fratres suos ludificavit, et tanta exspectatione suspendit, antequam manifestare se voluisset?---Resp. Tribulabat eos, non ut se vindicaret, sed ut illos purgaret a crimine transacti sceleris in eum: vel magis, ut hac dilatione accumularetur gaudium eorum, dum viderent tantam gloriam eius, quem exstinctum esse arbitrabantur. Inter. . Quomodo dicitur: Filii eius et filiae descenderunt cum Iacob in Aegyptum (Gen. XLVI, ), cum Iacob plures non habuerit filias, quam Dinam tantummodo?---Resp. Aut neptes filiarum nomine intelligere debemus; aut pluralis numerus pro singulari positus est, sicut ibi: Misit in eis muscam caninam. Inter. . Quod dicit Scriptura: Omnes animae quae egressae sunt de femoribus Iacob: quid respondendum est eis qui hoc testimonio confirmare nituntur, a parentibus simul animas cum corporibus propagari?---Resp. [Animas dictas pro hominibus, a parte totum significante  locutione, nullus debet dubitare]. Inter. . Hi filii Liae, quos genuit in Mesopotamia Syriae cum Dina, animae filiorum et filiarum triginta tres. Nunquid istae omnes triginta et tres animae ex Lia in Mesopotamia Syriae natae sunt, dum ibi Iacob non plus viginti annis cum socero suo moratus est, et septem anni transierunt, antequam Liam uxorem duxisset?---Resp. Ideo Scriptura sancta hos omnes in Mesopotamia ortos esse dixit, quoniam eorum patres ibi orti sunt. Inter. . Si sexaginta et sex animae sunt quae ingressae sunt cum Iacob in Aegyptum, et ibi Ioseph cum duobus filiis suis inventus est (vers. , ), quomodo  septuaginta postea dicuntur esse animae domus Iacob?---Resp. Ipso patre Iacob, quasi radice, adnumerato septuaginta esse noscuntur. Inter. . Dum hic legimus septuaginta esse animas domus Iacob, quomodo in Actibus apostolorum dicitur, in animabus septuaginta quinque descendisse Iacob in Aegyptum?---Resp. Non poterat Lucas contrarium scribere adversus eam Scripturam, quae iam fuerat gentibus divulgata: et utique maioris opinionis, illo duntaxat tempore, septuaginta Interpretum habebatur auctoritas, quam Lucas, qui ignotus et vilis, et non magnae fidei in nationibus ducebatur. Hoc, autem generaliter observandum est quod ubicunque sancti apostoli vel apostolici viri loquuntur ad populos, his plerumque testimoniis abutuntur, quae iam fuerant in gentibus divulgata; licet plerique tradunt, Lucam, ut proselytum, Hebraeas litteras ignorasse. Inter. . Filii Iacob interrogati quid operis haberent, responderunt: Pastores ovium sumus, sicut et patres nostri. Quare patriarchas primos, pastores ovium, et non gentium fuisse legimus?---Resp. Quia sine ulla dubitatione iusta servitus, et iusta est dominatio, cum pecora homini serviunt, et homo pecoribus dominatur. Sic enim dictum est homini cum crearetur: Faciamus hominem ad imaginem et similitudinem nostram, et habeat potestatem piscium maris et volatilium coeli, et omnium quae sunt super terram. Ubi insinuatur rationem debere dominari irrationali vitae. Servum autem hominem homini vel iniquitas fecit, vel adversitas. Iniquitas quidem, sicut dictum est: Maledictus Chanaan, erit servus fratribus suis. Adversitas vero, sicut accidit ipsi Ioseph, ut venditus a fratribus servus alienigenae fieret. Itaque primos servos, quibus hoc nomen in Latina lingua inductum est, bella fecerunt; cum enim homo ab homine superatus, iure belli possit occidi, quia servatus est, servus est appellatus. Inde et mancipia, quia manu capta. Inter. . Quae est terra Gersen vel Ramesse?---Resp. Iudaei autumant eam, quae nunc Thebaida appellatur, Ramesse pagum; Arsenatem sic olim vocatum putant. Inter. . Quaeritur quomodo in terra Aegypti pascua pecoribus inveniri potuerunt, cum ea terra pluviis non irrigatur; et fratres Ioseph ideo terram Chanaan reliquisse dicunt, quod herbas gregibus suis non invenissent?---Resp. Perhibetur ab eis qui loca sciunt, in multis Aegypti paludibus potuisse pascua non deesse, etiam cum fames esset frumentorum, quae solent Nili fluminis inundatione provenire. Magis enim dicuntur paludes illae feraces pascua gignere, quando aqua Nili minus excrescit. Inter. . Quid sibi vult, a tanto viro et tali patriarcha tam sollicita corporis commendatio, ut non in terra Aegypti sepeliatur, sed in terra Chanaan iuxta patres suos?---Resp. In his  sacramenta tibi quaerenda sunt, et admirationis gaudium invenies. Cadaveribus quippe mortuorum peccata significari in lege non est dubium. Hinc illa sententia ducta est: Qui baptizatur a mortuo, et iterum tangit illum, quid proficit lavatio eius? sic et qui ieiunat super peccata sua et iterum ambulans haec eadem facit, etc.. Sepultura ergo mortuorum remissionem significat peccatorum. Eo pertinet quod dictum est: Beati quorum remissae sunt iniquitates et quorum tecta sunt peccata. Ubi ergo sepelienda erant haec significantia cadavera patriarcharum, nisi in ea terra ubi ille crucifixus est cuius sanguine facta est remissio peccatorum. Inter. . Quid est quod Iacob conversus ad caput lectuli sui oravit Dominum?---Resp. Scilicet postquam iuraverat ei filius de petitione quam rogaverat, adoravit Deum [Ms., Dominum coepit adorare] contra caput lectuli sui; sanctus quippe et Deo obediens vir, oppressus senectute, habebat lectulum ita positum, ut ipse iacens absque ulla difficultate ad orationem esset paratus.  Inter. . Quid est quod Iacob dicit: Duo filii tui Effrem et Manasses, sicut Ruben et Simeon erunt mihi?---Resp. Significat:  Ruben et Simeon duae tribus erunt, et suis vocabulis vocabuntur; sic Effrem et Manasses duae tribus erunt; duos quoque populos procreabunt, et haereditabunt promissionis terram, sicut et filii mei. Reliquos autem filios, quos post mortem meam genueris, tui erunt: in nomine patrum suorum vocabuntur in haereditate sua; non accipient separatim terram, nec funiculos habebunt proprios, ut reliquae tribus: In tribu Effrem et Manasse quasi appendices populi commiscebuntur. Inter. . Cur Iacob filio suo Ioseph, quasi nescienti, indicare voluit, ubi et quando sepelierit matrem eius?---Resp. Forte prophetice commemorare voluit, ibi sepultam matrem Ioseph, ubi Christus fuerat nasciturus. Inter. . Quae est pars una quam Iacob dedit Ioseph filio suo, quam tulisse se de manu Amorrhaeorum dicit in gladio et arcu suo ?---Resp. Significavit urbem, quae Hebraice Sichem dicitur, et secundum Graecam et Latinam declinationem Sichima appellatur; et corrupte a plurimis Sichar nominatur: quae et nunc Neapolis urbs Samaritanorum dicitur. Sichem Hebraea lingua transfertur in humerum, unde Septuaginta interpretati sunt. Quod autem dicit se eam in arcu et gladio possedisse, arcum hic et gladium iustitiam vocat, per quam meruit, peregrinus et advena, interfecto Sichem et Emor, de periculo liberari. Timuit, quod supra legimus, ne vicina oppida atque castella ob eversionem foederatae urbis adversum se consurgerent, et Dominus non dedit eis ut nocerent illi. [Vel certe sic intelligendum: dabo tibi Sichimam, quam in fortitudine mea, hoc est, in pecunia, quam multo labore et sudore quaesivi. Quod autem ait: super fratres tuos, ostendit, absque sorte eam dedisse tribui Ioseph, et mausoleum eius ibi hodieque cernitur.] DE BENEDICTIONIBUS PATRIARCHARUM.  Inter. . Quid intelligendum est de benedictionibus quibus Iacob patriarcha benedixit filios suos: an historice vel allegorice intelligendae sunt, dum dixit: Congregamini filii Iacob [audite, Israel, patrem vestrum], ut annuntiem vobis quae ventura sunt in novissimis diebus; et videtur ex his verbis magis allegoriam sonare quam historiam?---Resp. Utrumque et historiam et allegoriam. Historiam, de divisione terrae promissionis, quae  dividendae erant nepotibus illorum. Item allegoriam, de Christo et Ecclesia in novissimis quid futurum temporibus. Sed prius historiae fundamenta ponenda sunt, ut aptius allegoriae culmen priori structurae superponatur. Ruben primogenitus meus, tu fortitudo mea, principium doloris mei, prior in donis, effusus es sicut aqua, non crescas: ascendisti cubile patris tui, et maculasti stratum eius. Est autem hic sensus: tu es primogenitus meus, maior in libris, et debebas, iuxta ordinem nativitatis tuae, haereditatem, quae primogenitis iure debebatur, habere, nempe sacerdotium accipere et regnum [hoc quippe in portando onere et praevalido robore demonstratur]. Verum quia peccasti, et quasi aqua, vasculo non tenetur, voluptatis [Ms., voluntatis] effusus es impetu, idcirco praecipio tibi ut ultro non pecces, sisque in fratrum numero poenas peccati lugens, quod primogeniti ordinem perdidisti: principium autem doloris est omnis primogenitus, quia pro eo primum commoventur viscera parentum. Simeon et Levi fratres, vasa iniquitatis bellantia, in consilium eorum ne veniat anima mea et in coetu illorum non sit gloria mea; quia in furore suo occiderunt et in voluntate sua suffoderunt murum. Maledictus furor eorum, quia pertinax, et indignatio illorum, quia dura. Dividam eos in Iacob, et dispergam illos in Israel. Significat autem non sui fuisse consilii, quod Sichem et Emor  foederatos viros interficerent, et contra fas, in pacis et amicitiarum tempore sanguinem fuderunt innocentum, et quasi quodam furore sic crudelitate repleti muros hospitae urbis everterunt. Unde dicit: Maledictus furor eorum, quia pertinax et reliqua. Et dispergam eos in Israel. Levi enim haereditatem propriam non accepit, sed in omnibus sceptris paucas urbes ad habitandum  habuit. De Simeone vero in libro Iesu  scriptum est, quod et ipse proprium funiculum non acceperit, sed de tribu Iuda quiddam habuerit. Iuda te laudabunt fratres tui, manus tuae in cervicibus inimicorum tuorum: adorabunt te filii patris tui. Catulus leonis Iuda, ad praedam, fili mi, ascendisti . Sive, ut in Hebraeo scriptum est: de captivitate, fili mi, ascendisti: requiescens accubuisti ut leo, et quasi leaena quis suscitabit eum? Quia Iuda confessio sive laus interpretatur, recte scribitur: Iuda confitebuntur tibi fratres tui, vel laudabunt te. Et licet de Christo grande sit mysterium, tamen secundum litteram significat quod per stirpem David generantur reges, et quod adorarent eum omnes tribus. Non enim ait, filii matris tuae, sed, filii patris tui. Et quod sequitur: Ad praedam, fili mi, ascendisti, ostendit eum captivos populos ducturum esse, et iuxta intelligentiam sacratiorem, Christum ascendisse in altum, et captivam duxisse captivitatem (Ephes. IV, ); sive, quod melius puto, captivitas passionem ascensus resurrectionem significat. Alligans ad vineam pullum suum et ad vitem asinam suam (Gen. XLIX, ). Quod videlicet pullum asinae, cui supersedit Iesus, hoc est, gentilium populum, vineae apostolorum, qui ex Iudaeis sunt, copulaverit, et ad vitem, sive, ut in Hebraeo habetur, id est, electam vitem alligaverit asinam, cui supersedit, Ecclesia ex nationibus congregata. Quod autem dicit: Fili mi; conversio est ἀποστροφὴ ad ipsum Iudam [Al., conversionem ad Christum de ipso Iuda facit], quod Christus haec omnia sit facturus. Quod autem ait: Non auferetur sceptrum de Iuda et dux de femore eius donec veniat ille, qui mittendus est; et ipse erit exspectatio gentium. Significat, quod non deficerent principes de tribu Iuda, usque ad tempus, quo natus est Christus, qui missus a Patre exspectatio est gentium. [Zabulon in littore maris habitabit, et in statione navium, pertingens usque ad Sidonem.] Isachar asinus fortis, accubans inter terminos, vidit requiem, quod esset bona, et terram quod optima, et supposuit humerum suum ad portandum, factusque est tributis serviens. supra de Zabulon dixerat; maris magni littora esset possessurus; Sidonem quoque et reliquas urbes, nunc ad mediterraneam provinciam redit; et Isachar, quae iuxta Nephtalim est pulcherrimam regionem possessurus est, benedictione sua habitatorem fecit. Asinum autem osseum vel fortem vocat, et humerum ad portandum, quia in labore terrae et vehendis ad mare , quae in finibus suis nascebantur, plurimum laboraret, regibus quoque tributa comportans. Aiunt Hebraei, per metaphoram significari, quod Scripturas sanctas die ac nocte meditans studium suum dederit ad laborandum, et idcirco ei omnes serviunt, quasi magistro dona portantes. Dan iudicabit populum suum, sicut alia tribus in Israel. Fiat Dan coluber in via, cerastes in semita, mordens ungulas equi, ut cadat ascensor eius retro . Salutare tuum exspectabo, Domine. Samson iudex in Israel de tribu Dan fuit. Hoc ergo nunc dicit videns in spiritu, comam nutrire Samson Nazaraeum, et de caesis hostibus triumphare: quod in similitudinem colubri regulique obsidentis vias, nullum per terram Israel transire permittat; sed etiam si quis temerarius virtute sua, quasi velocitate equi confisus, eam voluerit praedonis more populari, non illum effugere valebit. Totum autem per metaphoram serpentis et equitis loquitur [Edit., quod loquitur, ad formam serpentis et equi pertinet]. Videns ergo tam fortem Nazaraeum tuum, quod ipse propter meretricem mortuus est, et moriens nostros occidit inimicos, putavi, o Deus! ipsum esse Christum Filium tuum; verum quia mortuus est, et non resurrexit, et rursum ductus captus est Israel, alius mihi Salvator [Ed., verum, qui mortuus est et resurrexit, ille igitur mihi salvator, etc.] mundi et mei generis praestolandus est, ut veniat, cui repositum est, et ipse erit exspectatio gentium.  Gad accinctus praeliabitur ante eum, et ipse accingetur retrorsum, significat, quod ante Ruben, et dimidiam tribum Manasse, et filios, quos trans Iordanem in possessionem dimiserat, post quatuordecim annos revertens, praelium adversum eos gentium vicinarum grande reperit et victis hostibus fortiter dimicavit. Lege librum Iesu Nave et Paralipomenon . Nephtalim cervus emissus, dans eloquia pulchritudinis sive Nephtalim ager irriguus. Utrumque enim significat Hebraeum verbum Aiala Selvha. Significat autem quod aquae calidae in ipsa nascuntur tribu, sive quod super lacum Genesar fluenta Iordanis esset irriguus. Hebraei autem volunt propter Tiberiadem, quae legis videbatur habere notitiam, agrum irriguum hic intelligi eloquia pulchritudinis prophetarum [Ms., irriguum et eloquia pulchritudinis prophetari]. Cervus autem emissus temporaneas fruges et velocitatem terrae uberioris ostendit. Sed melius, si ad doctrinam Salvatoris cuncta referamus, quod ibi vel maxime docuerit Salvator, ut in Evangelio quoque scriptum est. Filius meus accrescens Ioseph, filius meus accrescens et decorus aspectu. Filiae decurrerunt super murum, sed exasperaverunt eum, et iurgati sunt, invidiaeque habentes iacula. Sedit in forti arcus eius, et dissoluta sunt vincula brachiorum et manuum eius per manus potentis Iacob. Inde pastor egressus est, lapis Israel (Gen. XLIX, -). O fili Ioseph, qui tam pulcher es, ut te tota de muris et turribus, ac fenestris puellarum Aegypti turba prospectaret; inviderunt tibi fratres tui, habentes livoris sagittas et zeli iaculis vulnerati: verum arcum tuum et arma pugnandi posuisti in Deo, qui fortis est propugnator; et vincula tua, quibus te fratres ligaverunt, ab ipso soluta sunt et disrupta. Ut ex tuo semine tribus nascatur Effraim fortis, stabilis, et instar lapidis durioris invicta, imperans decem tribubus Israel. Beniamin lupus rapax, mane comedit praedam et vespere dividet spolia. Quam de Paulo apostolo manifestissima sit prophetia omnibus patet. In adolescentia enim persecutus est Ecclesiam (Act. VIII, ); in senectute praedicator Evangelii factus est . Hebraei autem ita dixerunt: altare in quo immolabantur hostiae, et victimarum sanguis in basim illius fundebatur, in parte tribus Beniamin fuit: Hoc inquiunt, ergo significat quod sacerdotes immolant mane hostias, ad vesperam dividunt ea, quae sibi a populo ex lege collecta sunt, lupum sanguinarium, lupum voracem super altaris interpretatione ponentes, et spoliarum divisionem super sacerdotibus, qui servientes altari vivunt de altari. Haec hactenus historice. Spiritualiter autem Ruben prioris populi Iudaeorum ostendit personam, cui a Domino per prophetam dicitur: Israel primogenitus meus (Gen. XLIX, ). Etenim iuxta quod primogenitis debebatur, ipsius erat accipere sacerdotium et regnum. Additur: Tu virtus mea. Utique quod huic populo fundamentum fidei ex ipsa virtute Dei [Ms., quia ex ipso populo fundamentum fidei; ex ipso virtus Dei], qui est Christus, advenit. Quomodo autem ipse sit principium dolorum, nisi dum Patri Deo semper irrogat iniurias, convertens ad eum dorsum non faciem? Iste prior in donis, quia ipsi primum credita sunt eloquia Dei, et legislatio, et testamentum. Iste maior imperio, utique pro magnitudine virium, quia copiosius caeteris in hoc saeculo regnavit . Effusus est autem sicut aqua, peccando in Christo, quae vasculo non tenetur; voluntatis effusus est impetu: et idcirco addidit ultra non crescas. [Quia peccavit, et Christum negavit], quapropter ipse postquam in universum orbem dispersus est, valde imminutus est. Sed quare talia meruit, ita subiecit: quia ascendisti cubile patris tui, et maculasti stratum eius; quando corpus Dominicum, in quo plenitudo Divinitatis requiescebat, raptum in cruce suspendit, et ferro commaculavit. Simeon et Levi fratres vasa iniquitatis bellantia . Per Simeonem et Levi scribae, et Pharisaei, et sacerdotes Iudaici populi intelliguntur. De Simeone enim scribae erant Iudaeorum; de tribu vero Levi principes sacerdotum,  qui consilium fecerunt, ut Iesum dolo tenerent et occiderent. De quo concilio dicit: In concilium eorum ne veniat anima mea. Horrebat enim tot scelera quae in novissimis temporibus facturi erant Iudaei; quia in furore suo occiderunt virum, id est Christum, de quo dicitur: Ecce vir oriens nomen eius. Et alibi: Femina circumdabit virum. Suffoderunt murum, id est, spiritualem illum fortissimum murum, qui custodit Israelem, lancea confoderunt. Maledictus furor eorum, quia pertinax. Utique quando furore accensi in ira obtulerunt Christum Pontio Pilato dicentes: Crucifige, crucifige eum. Et indignatio eorum, dura. Dum Barabbam latronem peterent, et principem vitae crucifigendum postularent . Dividam eos in Iacob, et disperdam in Israel, quia nonnulli ex illis crediderunt, quidam autem in infidelitate permanserunt. Dicuntur enim divisi [hi, qui ab eis] separantur, et veniunt ad fidem; dispersi autem sunt, quorum patria et templum subversum est, et per orbem terrae gens incredula [Ms., incredulum genus] spargitur. Iuda te laudabunt fratres tui. Per hunc Iudam verus confessor exprimitur Christus, qui ex eius tribu secundum carnem est genitus. Ipsum laudant fratres sui, apostoli scilicet et omnes cohaeredes eius, qui per adoptionem Filii Dei Patris et Christi fratres effecti sunt per gratiam, quorum ipse est Dominus per naturam. Manus tuae in cervicibus inimicorum tuorum. Iisdem enim manibus et eodem crucis trophaeo et suos textit, et inimicas adversariasque potestates devicit. Iuxta quod et Pater promittit ei dicens: Sede ad dexteram meam, donec ponam inimicos tuos scabellum pedum tuorum. Adorabunt te filii patris tui, quoniam multi ex filiis Iacob adorantes per electionem gratiae salvi facti sunt. Catulus leonis Iuda, quoniam nascendo parvulus factus est, sicut scriptum est: Parvulus natus est nobis. Ad praedam fili mi ascendisti, id est, ascendens in crucem, captivos populos redemisti quos adversarius  ille invaserat [tu moriens eripuisti. Denique rediens ab inferis ascendisti] in altum, captivam duxisti captivitatem. Requiescens accubuisti ut leo. Manifestissime Christus accubuit in passione, quando inclinato capite tradidit spiritum, sive quando in sepulcro velut quodam corporis somno quievit. Sed quare ut leo et catulus leonis? In somno suo leo fuit, quoniam non necessitate, sed potestate hoc ipsum implevit, sicut ipse dicit: Nemo tollet a me animam meam, sed ego ponam eam. Quod vero addidit: Et ut catulus leonis; inde enim mortuus est, unde natus. Bene  Christus ut leo requievit, qui non solum mortis acerbitatem non timuit, sed etiam in ipsa morte mortis imperium vicit. Quod autem dicit: Quis suscitabit eum? Quid est aliud nisi quod ipse dicit : Solvite templum hoc, et in triduo suscitabo illud. Non deficiet dux de Iuda. Hoc manifestissime ad Iudam refertur. Diu enim fuit ex semine illius intemerata apud Iudaeos successio regni, donec Christus nasceretur: et hoc supra diximus. Alligans ad vineam pullum suum. Pullus suus, populus est ex gentibus, cui adhuc nunquam fuerat onus legis impositum. Hunc alligaverunt apostoli, qui ex Iudaeis sunt, ad vineam de qua dicitur: Vinea Domini Sabaoth [Al., copulavit ad vineam, ad apostolos scilicet, qui ex Iudaeis sunt. Nam vinea Domini Sabaoth domus Israel est]: Et ad vitem, quae dicit: Ego sum vitis vera. Ad hanc ergo vitem alligat asinam suam, hoc est synagogam gravidam et gravi legis pondere depressam. Lavit in vino stolam suam. carnem suam in sanguine passionis; sive sanctam Ecclesiam illo vino, quod pro multis effunditur in remissionem peccatorum. Et in sanguine uvae pallium suum. Pallium, gentes sunt, quas corpori suo iunxit, sicut scriptum est: Vivo ego, dicit Dominus, nisi hos omnes induam sicut vestimentum. Pulchriores oculi eius vino. Oculi Christi apostoli sunt et Evangelistae, qui lumen scientiae Ecclesiae praestant quorum praecepta austeritatem vini priscae legis superant, quia longe leviora sunt. Et dentes lacte candidiores. Dentes praeceptores sunt sancti, qui praecidunt ab erroribus homines, et eos quasi comedendo in Christi corpus transmittunt. Candidiores autem effecti sunt doctores ecclesiae lacte veteris legis. Zabulon in littore maris, et in statione navium habitat . Zabulon interpretatur habitaculum pulchritudinis, et Ecclesiam significat, quae in littore  maris habitat, in statione navium, ut credentibus refugium , et periclitantibus demonstret fidei portum. Haec contra omnes turbines saeculi inconcussa firmitate solida exspectat naufragium Iudaeorum, et haereticorum procellas, qui circumferuntur omni vento doctrinae, quorum etsi tunditur fluctibus, non tamen frangitur. Pertendit autem usque ad Sidonem, hoc est, usque ad gentes; legitur etiam in Evangelio, inde assumptos esse aliquos apostolos; in ipsis locis Dominum saepe docuisse, sicut scriptum est: Terra Zabulon, et terra Nephtalim, populus qui sedebat in tenebris, vidit lucem magnam. (Matth. IV, ; Isai. IX, , ). Sidon interpretatur venator vel venatrix. Venatores vero qui sunt, nisi apostoli? qui, ut supra diximus, ex illis locis assumpti sunt; de quibus dicitur: Mittam venatores multos, et venabuntur vos in omni monte. Isachar asinus fortis. Isachar quod interpretatur merces, refertur ad populum gentium, quem Dominus pretio sanguinis sui mercatus est. Hic Isachar asinus fortis scribitur, quia prius populus gentilis, quasi brutum et luxuriosum animal nullaque ratione subsistens; nunc vero fortis Redemptoris dominio collum submittens ad iugum disciplinae Evangelicae pervenit [Al., sed postmodum iugum... libenter portavit]. Hic accubans inter terminos vidit requiem, quod esset bona; et terram, quod optima. Inter terminos accubare, est praestolato mundi fine requiescere, nihilque eorum, quae versantur in medio, quaerere, sed ultima desiderare. Et fortis asinus requiem et terram optimam videt, cum simplex gentilitas se ad robur boni operis erigit ad aeternae vitae praemium tendit. Unde etiam apponit humerum suum ad portandum, quia dum ad promissam requiem pervenire desiderat, cuncta mandatorum onera libenter portat. Unde factus est tributis serviens, hoc est, regi Christo suo fidei dona et operum bonorum offerens munera. Dan iudicabit populum suum, sicut aliae tribus Israel. Fiat Dan coluber in via, cerastes in semita, . Dicunt quidam Antichristum per haec verba praedici de tribu Dan futurum, pro eo, quod hoc loco Dan et coluber asseritur et mordens. Unde inter tribus Israel primus Dan ad Aquilonem castra metatus est, illum significans, qui se in lateribus Aquilonis sedere dicit, et de quo figuraliter propheta dicit: A Dan auditus est fremitus equorum eius (Ier. VIII, ): qui non solum coluber, sed etiam cerastes, sive cornutus vocatur. Ceras enim Graece cornu dicitur esse [Al., Κέρατα . . . . . cornua dicuntur]. Unde serpens ille cornutus esse perhibetur, per quem digne Antichristus asseritur, qui contra vitam fidelium cum morsu pestiferae praedicationis armabitur etiam cornibus potestatis [Edit., et etiam cornibus contra potestates]. Quis autem nescit semitam angustiorem esse, quam viam? Fit ergo coluber in via, quia in praesentis vitae latitudine eos ambulare provocat, quibus quasi parcendo blanditur. Sed mordet, cum eos quibus libertatem tribuit, erroris sui veneno consumit. Fit iterum cerastes in semita, quia quos fideles reperit, et sese inter angusta itinera praecepti coelestis constringere videt, non solum nequitia callidae persuasionis impetit, verum etiam terrore potestatis perimit, in persecutionis angore, post beneficia ficta dulcedinis, exercet cornua potestatis. equus hunc mundum insinuat, qui per elationem suam in cursu labentium temporum spumat. Et quia Antichristus extrema mundi apprehendet , cerastes ille equi ungulas mordere perhibetur. Equi enim ungulas mordere est extrema saeculi contingere. Ut cadat ascensor eius retro. Ascensor huius equi est, quisquis iniquitatibus mundi extollitur, unde et retro cadere dicitur. Haec commentatiuncula inter Opera S. Aug. Edit. Bened. S. Mauri tom. III, Append. pag. , ita finitur. Ut cadat ascensor eius retro. Plebs infidelis Iudaea, erroris suis laqueis capta pro Christo Antichristum exspectat. Bene Iacob eodem loco repente in electorum vocem conversus est dicens: Salutare tuum exspectabo, Domine. Id est, non sicut infideles Antichristum, sed eum, qui in redemptionem nostram venturus est, verum credo fideliter Christum. Amen.  DICTA BEATI ALBINI LEVITAE Super illud Geneseos: Faciamus hominem ad imaginem et similitudinem nostram.  MONITUM PRAEVIUM.  Hanc commentatiunculam in ms. cod. I. Sirmundi sub priori titulo repertam Quaestionibus in Genesin subiunxit cl. Quercetanus. Edita iam olim fuerat inter Opera sancti Ambrosii sub hoc titulo: De dignitate conditionis humanae libellus. Et sancti Augustini, cum hac inscriptione: De creatione primi hominis. Habetur nunc in Ambros. et Aug. Opp. Append. Nos illam invenimus in codd. mss. Salisburgensi, Frisingensi et S. Emmerami, absque titulo quidem auctoris, attamen inter alia Alcuini opuscula comprehensam. In eodem cod. Salisb., n.  notato, habetur simul opusculum in quo tractatur de operibus sex dierum et aliis iuxta disputationem puerorum cum interrogationibus et responsionibus. Ibi agitur de natura hominis, atque illud Gen. I, , Faciamus hominem, etc., dialogice examinatur, responsiones vero redduntur per eadem verba quae in hac, quam prae oculis habes, commentatiuncula uno contextu leguntur. Incertum sane utrum haec verba prius, quod pronum est credere, dialogice disposita, postea per modum unius dissertationis inde avulsa fuerint; utrum vero prius uno contextu prolata, deinde ampliori dialogo incerta. Persuasum tamen mihi habeo, beatum Alcuinum non tantum huiusce commentatiunculae, sed etiam integri illius dialogi, seu disputationis puerorum verum esse auctorem. Illam tamen dabimus inter opuscula dubia, ubi videas monitum praevium. Tanta dignitas humanae conditionis esse cognoscitur, ut non solo iubentis sermone, sicut alia sex dierum opera, sed consilio sanctae Trinitatis et opere maiestatis divinae creatus est homo; ut ex primae conditionis honore intelligeret, quantum deberet suo Conditori, dum tantum in conditione mox dignitatis privilegium praestitit ei Conditor, ut tanto ardentius amaret Conditorem, quanto mirabilius se ab eo esse conditum intelligeret. Nec ob hoc solum quod consilio sanctae Trinitatis sic excellenter a Conditore conditus est, sed etiam quod ad imaginem et similitudinem suam ipse Creator omnium eum creavit, quod nulli alii ex creaturis donavit. Quae imago diligentius ex interioris hominis nobilitate est consideranda. Primo quidem, ut sicuti Deus unus semper ubique totus est, omnia vivificans, movens et gubernans, sicut apostolus confirmat, quod in eo vivimus, et movemur, et sumus : sic et anima in suo corpore ubique tota viget, vivificans illud, movens et gubernans. Nec enim in maioribus corporis sui membris maior est, et in minoribus minor; sed in minimis tota et in maximis tota. Et haec est imago unitatis Dei omnipotentis, quam anima habet in se. Quae quoque quamdam sanctae Trinitatis habet imaginem. Primo in eo quia, sicut Deus est, vivit et sapit; ita anima secundum suum modum est, vivit et sapit. Est quoque et alia Trinitas in ea, qua ad imaginem sui Conditoris, perfectae quidem et summae Trinitatis, quae in Patre, et Filio, et Spiritu sancto [Al., quae ex Patre, et Filio, et Spiritu sancto], condita est. Et licet unius sit illa naturae, tres in se dignitates habet, id est, intellectum, voluntatem et memoriam. Quod idem, licet aliis verbis, in Evangelio designatur, cum dicitur: Diliges Dominum Deum tuum ex toto corde tuo, et ex tota anima tua, et ex tota mente tua (Matth. XXII, ); id est, et ex toto intellectu, et ex tota voluntate, et ex tota memoria. Iam sicut ex Patre generatur Filius, ex Patre Filioque procedit Spiritus sanctus; ita ex intellectu generatur voluntas, ex his item ambobus procedit memoria, sicut facile intelligi potest. Nec enim anima perfecta potest esse sine his tribus, nec horum trium unum aliquod, quantum ad suam pertinet beatitudinem, sine aliis duobus integrum constat. Et sicut Deus Pater, Deus Filius, Deus Spiritus sanctus est, non tamen tres dii sunt, sed unus Deus tres habens personas; ita et anima intellectus, anima voluntas, anima memoria; non tamen animae tres in uno corpore, sed una anima tres habens dignitates;  atque in his tribus eius imaginem mirabiliter gerit in sua natura noster interior homo: ex quibus quasi excellentioribus animae dignitatibus iubemur diligere Conditorem, ut quantum intelligatur, diligatur ; et quantum diligatur, semper in memoria habeatur. Nec solus sufficit de eo intellectus, nisi fiat in amore eius voluntas: imo nec haec duo sufficiunt, nisi memoria addatur, qua semper in mente intelligentis et diligentis maneat Deus; ut sicut nullum potest esse momentum, quo homo utatur, vel fruatur Dei bonitate et misericordia; ita nullum debeat esse momentum, quo praesentem eum non habeat in memoria. Et haec de imagine habeto. Hoc vero nunc de similitudine aliqua intellige, quae in moribus cernenda est: ut sicut Deus Creator, qui hominem ad similitudinem suam creavit, est charitas, est bonus et iustus, patiens atque mitis, mundus, misericors, et caetera virtutum sanctarum insignia quae de eo leguntur: ita homo creatus est ut charitatem haberet, ut bonus esset et iustus, patiens atque mitis, mundus et misericors foret. Quas virtutes quanto plus quisque in seipso habet, tanto propius est Deo, et maiorem sui Conditoris gerit similitudinem. Si vero, quod absit, aliquis per devia vitiorum et divortia criminum ab hac nobilissima sui Conditoris similitudine degener aberret, tunc fiet de eo quod scriptum est: Et homo, cum in honore esset non intellexit, comparatus est iumentis insipientibus et similis factus est illis (Psal. XLVIII, ). Qui maior honor potuit homini esse, quam ut ad similitudinem sui Factoris conderetur, et eisdem virtutum vestimentis ornaretur, quibus Conditor, de quo legitur: Dominus regnavit, decore indutus , id est, omnium virtutum splendore et totius bonitatis decore ornatus? Vel quod maius homini potest esse dedecus, aut infelicior miseria, quam ut hac similitudinis gloria sui Conditoris amissa, ad informem et ad irrationabilem brutorum iumentorum dilaberetur similitudinem? Eapropter quisque diligentius attendat primae conditionis suae excellentiam, et venerandam sanctae Trinitatis in seipso imaginem agnoscat, honoremque similitudinis divinae, ad quem creatus est, nobilitate morum, exercitio virtutum, dignitate meritorum habere contendat: ut quando appareat qualis sit, tunc similis ei appareat qui se mirabiliter ad similitudinem suam in primo Adam condidit, mirabiliusque in reformavit. DE DECEM VERBIS LEGIS SEU BREVIS EXPOSITIO DECALOGI.  MONITUM PRAEVIUM.  Hanc brevissimam Decalogi expositionem D. Lucas d'Acheri e cod. ms. S. Germani a Pratis cum aliis duabus epistolis B. Alcuini: De comparatione Veteris ac Novi Testamenti, et: De tribus generibus visionum , edidit tom. III Spicil., pag. . Unde illam huc transcripsimus; tum, quod forma epistolari careat; tum, quod materia cum Quaestionibus in Genesin connexa sit. Dat igitur Dominus Moysi legem innocentiae nostrae et cognitionis suae, eamdemque in decem verba constituit, et saxeis tabulis digito suo scripsit. Et haec quidem praecepta ita sunt distributa, ut tria pertineant ad dilectionem divinae Trinitatis; septem vero ad amorem fraternum, quibus societas humana non laeditur. Primum Decalogi mandatum ad Deum Patrem pertinet, dum dicit: Dominus Deus tuus Deus unus est. Utique ut haec audiens unum Deum Patrem colas, et in multos Deos fornicationem tuam non effundas. Secundum praeceptum pertinet ad Filium, dum dicit: Non assumes nomen Domini tui in vanum, id est, ne aestimes creaturam esse filium Dei, quoniam omnis  creatura vanitati subiecta est; sed credas eum aequalem esse Patri, Deum deorum, Verbum apud Deum, per quem omnia facta sunt. Tertium mandatum de sabbato ad Spiritum sanctum pertinet, cuius donum requies nobis sempiterna promittitur. Nam quia Spiritus sanctus dicitur, propterea et septimum diem sanctificavit Deus: in aliis enim diebus, operum non est nominata sanctificatio, nisi in sabbato, ubi dicitur: Requievit Deus. Proinde igitur hoc mandatum pertinet ad Spiritum sanctum, tam propter nomen sanctificationis, quam etiam propter aeternam requiem, ad donum sancti Spiritus pertinentem. Dicitur enim ibi: Memento, ut diem sabbati sanctifices. Sex diebus operaberis, et facies omnia opera tua. Septimus autem dies sabbatum est Domini Dei tui, non facies omne opus in eo. In sex dierum opere sex millium annorum operatio continetur: in septimi vero requie, beati illius regni tempus ostenditur, quod carnaliter Iudaei celebrantes exspectant. Et hoc ne nos ad fidem mendacii fallentes aptemus, clamat per prophetam Deus: Neomenias et sabbata vestra odivit anima mea. Quomodo ergo sanctificata sunt vel erunt sabbata illa quae odivit Deus? Ergo sabbatum est sanctificatum, ubi post bona vitae huius opera requies nobis aeterna promittitur. Ideoque quidquid agimus, si propter futuri saeculi requiem agimus, veraciter sabbatum observamus. Post haec tria praecepta septenarius succedit numerus mandatorum, ad dilectionem proximi pertinens, et incipit ab honore parentum, dum dicitur: Honora patrem tuum et matrem tuam; quod in ordine quartum est. A parentibus enim suis homo aperit oculos, et haec vita ab eorum dilectione sumit exordium. Inde hoc mandatum primum est, sicut et Dominus in Evangelio dicit: Honora patrem tuum et matrem tuam, quod est mandatum primum. . Sed quomodo primum, nisi sicut praedictum est in septenario numero, quia pertinet ad dilectionem proximi, primum est in altera tabula. Nam idcirco duae tabulae legis datae sunt. Iubetur ergo in hoc praecepto filiis honorare parentes, neque contumeliosos aut protervos illis existere, sed officio pietatis et humanitatis debitam reverentiam praestare. Nam qui parentibus honorem differt, quibus parcere poterit, qui suos odit? Quintum: Non maechaberis, id est ne quisquam praeter matrimonii foedus aliis feminabus misceatur ad explendam libidinem. Nam specialiter adulterium facit, qui praeter suam ad alteram accedit. Sextum: Non occides. Etenim non solum opere perpetrans homicidium facit, sed etiam qui incurrit in eum esurientem vel nudum, qui mori possit, nisi indumentum, cibumque porrigendo subveniat, et ideo homicidii reus habebitur. Septimum, non furtum facies, quod est vitium rapacitatis. Octavum: falsum testimonium non dices, quod est crimen mendacii, et falsitatis. Nonum: Non concupisces uxorem proximi tui. In hoc praecepto vetat intentionem adulterinae cogitationis. Nam aliud est facere aliquid tale praeter uxorem, aliud non appetere alienam uxorem; ideo duo praecepta sunt: Non moechaberis, et non concupisces uxorem proximi tui. Decimum: Non concupisces rem proximi tui. In quo praecepto damnat ambitionem saeculi, et refrenat concupiscentiam rerum. Itaque horum primum prohibet superstitionem, secundum errorem, tertium saeculi amorem, quartum impietatem, quintum allidit fornicationem, sextum crudelitatem, septimum rapacitatem, octavum perimit falsitatem, nonum adulterii cogitationem, decimum cupiditatem. Et notandum quia sicut decem plagis percutiuntur Aegyptii, sic decem praecepta conscribuntur tabulae, quibus regitur populus Dei, et daemones occiduntur. OPUSCULUM SECUNDUM.  ENCHIRIDION SEU EXPOSITIO PIA AC BREVIS IN PSALMOS POENITENTIALES, IN PSALMUM CXVIII ET GRADUALES.  MONITUM PRAEVIUM.  Triplex hoc opusculum scribendi occasionem Alcuino praebuit frequens cum Arnone archiepiscopo Salisburgensi, dilecto suo Aquila collatio de divinis Scripturis. Cum enim de septem psalmis poenitentialibus, de psalmo CXVIII et de quindecim psalmis Gradualibus, quorum semper celebris in ecclesiastico officio usus fuit, colloquerentur, Arno flagitavit ut Alcuinus de iisdem breves expositiunculas, quasi quoddam Enchiridion, id est, manualem librum conficeret, prout ex epistola dedicatoria, statim subiicienda, cognoscitur. Consensit Alcuinus, et hasce Expositiones postea ad Arnonem per Fredegisum direxit, una cum aliis quibusdam libellis qui recensentur in epistola  ad eumdem Arnonem. Porro Enchiridion istud prima vice, quantum quidem deprehendere potuimus, typorum beneficio prodiit Parisiis anno  in-o, apud Nicolaum le Riche, seu Divitem. Post annos vero octo, hoc est anno  inter Orthodoxographos Theologos seu sacrosanctos ac sincerioris fidei doctores, Basileae editos, pag. -, locum meruit. Rursus in praedicta urbe Parisiensi commentarius in psalmos poenitentiales, si Guil. Croweo, in Elencho Script., pag. , fides est, separatim et absque reliquis duobus Commentariis prodiit anno  in-o. Ant. Possevinus tamen in Apparatu sacro, tom. I, pag. , eidem editioni adiungit etiam commentarium in psal. CXVIII atque expositionem illius Cant. Sexaginta reginae, etc., prout narrat auctor Hist. Lit. Galliae, tom. IV, pag. . Cl. Quercetanus integrum opusculum ex editione Nicolai Divitis transcripsit. In omnibus his editionibus desideratur praefatio, seu epistola, qua Alcuinus praesens opusculum Arnoni inscripsit, quae primo edita fuit a viro celeberrimo D. Luca d'Acheri anno , Spicil. tom. IX, pag. , , veteris, seu tom. III, pag. , novae editionis. Nos eamdem reperimus in duobus codd. mss., uno bibl. illustrissimi capituli ecclesiae metropoliticae Salisburgensis, altero bibl. S. Emmerami. In quibus simul triplex hic commentarius continetur, quibuscum edita contulimus locisque plurimis emendavimus. In cod. S. Emmerami expositioni gradualium psalmorum annexi sunt versus, seu rhythmi latini ex initiis singulorum praedictorum psalmorum compositi, qui etiam in quodam ms. cod. bibl. monasterii celeberrimi divitis Augiae reperiuntur quos mecum cl. D. P. Bernardus. Liebherr, tunc insigni bibliothecae praefectus communicavit, brevi ante tristem migrationem veterum inquilinorum. Horum rhythmorum sub nomine hymni, meminit Alcuinus in cit. epist. , ad eumdem Arnonem archiepiscopum scripta his verbis: Est in eo (manuali libello ad Arnonem misso) hymnus vetus de XV psalmis graduum. Dum veterem appellat, simul non se, sed alium aliquem illius hymni auctorem esse insinuat.  .  Sanctissimo Patri et summo pontifici Arnoni episcopo humilis levita Alcuinus  salutem. Dum vestram, venerande Pater, sanctissimam voluntatem catholicae fidei fervore fulgentem, et sanctae charitatis a Deo donis abundantem agnovi, ita, ut me, minimum divinae Scripturae vernaculum, de multis ecclesiasticae dignitatis consuetudinibus quasi Patrem consulere voluistis; ne fortasse aliquid vestrae prudentiae incognitum remaneret, quid, a quibus Patribus, de  qualibet re sancitum esset. Proinde subito sermo inter nos habitus de poenitentiae psalmis, qui essent, vel qualiter intelligendi, vel usitandi fuissent, inquirebat; quos septem esse ex venerabilium Patrum discretione mox inventum est: Nec non unde psalmus centesimus decimus octavus tam celebri laude; vel, cur tam perpetua consuetudine canonicis horis decantari solitus sit: aut unde psalmi graduum dicerentur, quorum quindecim esse nemini, librum lectitanti Psalmorum, dubium esse reor. De quibus vestrae sagacissimae sanctitati breves expositiunculas quasi quoddam Enchiridion, id est manualem librum, fieri flagitastis. Cui petitioni almitatis vestrae libens annui, arreptisque sanctorum Patrum tractatibus, qui copiose de singulis in Psalmorum libro versibus scrutati sunt; quatenus de his quoque, quid dicerent, adnotarem, floresque colligerem dulcissimos ad vestrae voluntatis satisfaciendum desiderio. Sed primo omnium numerorum eruendas rationes ratum putavi, id est, cur etiam psalmi poenitentiae septenario numero consecrati essent? aut quare centesimus decimus octavus viginti duabus periodis divideretur, quorum singuli octo haberent versus? Aut quid rationis sit, quindecim esse psalmos, qui cantico graduum titulo praesignarentur? Notissimum quippe est, in sancta Scriptura magnam habere perfectionem septenarium in significatione ubique numerum, vel ex eo maxime, quod sancti Spiritus dona, prophetali definitione, in Christo esse, ab Isaia summo prophetarum dictum est, ubi idem secretorum Domini conscius ait: Egredietur virga de radice Iesse, et flos de radice eius ascendet: et requiescet super eum spiritus Domini, spiritus sapientiae et intellectus, spiritus consilii et fortitudinis, spiritus scientiae et pietatis, et replebit eum spiritus timoris Domini . Ipse quoque Dominus septem nos petitionibus informare voluit; et in Apocalypsi Ioannis septem candelabra vidisse; septemque stellas, ac septem se scripsisse Ecclesiis testatur, et multa alia sparsim in divinis reperiuntur libris, quae septenarii numeri perfectionem ostendunt. Unde est et illud Salomonis: Sapientia aedificavit sibi domum, excidit columnas septem, quae longiorem poscunt sermonem; si tamen est nostri temporis quis idoneus, universa eiusdem numeri explanare mysteria: qui etiam in principio creaturarum ipsius Creatoris requie consecratus est, et nunc ordo saeculorum per eumdem numerum decurrere constat; qui etiam, si in duo dividitur membra maioris portionis habitudinis suae, id est in tres et quatuor, mirabile universitatis habet arcanum. Nam in tribus sancta Trinitas creatrix omnium quae sunt, designatur; et in quatuor scilicet, universitas demonstratur creaturarum; seu ob quatuor mundi plagas; sive propter quatuor elementorum originem; aut etiam temporum distributionem, quae quadrifarie currere noscuntur: quocirca propter perfectam remissionem peccatorum, quam in baptismo accepimus, vel etiam lacrymis confessionis, et poenitentiae, psalmi poenitentiales septenario numero consecrantur. Sic etiam et psalmi novissimi in Psalterio, in laudem Domini Dei aeterni, eadem perfectionis regula septenario numero dedicantur. Psalmus siquidem centesimus atque octavus decimus, cui ad probationem animae, inhaerendo sacris orationibus Deo, nullus aequiparari posse putatur, iuxta alphabetum Hebraicae linguae compositus est, qui secundum numerum litterarum eiusdem linguae viginti duobus periodis constare videtur: quorum quisque octo versus habet, semper secundum ordinem alphabeti ab eadem incipientes littera, fortassis propter evangelicas octo beatitudines, in quibus legalium constat esse perfectio praeceptorum: sive propter octavam circumcisionis diem, quae in novo homine exspoliationem carnalium designat voluptatum: cuius psalmi versus sunt simul aggregati bis LXXXVIII, quasi per decem legalia praecepta ad octo evangelicae perfectionis beatitudines ascensus patesceret. Unde mihi modo locus esset idoneus disputandi de mirabili numerorum congruentia cum salutis nostrae mysteriis, si alibi oratio non intenderet.  Similiter vero et de psalmis graduum quindecim pulcherrimus ascensionis ordo designatur usque ad coenaculum, in quo Spiritus sanctus in igneis linguis cum flammatu vehementi super nomina virorum centum viginti venerat. Ergo si computare incipies singulos numeros ab uno usque ad quindecim, et omnem summam eorum in unum congregabis cumulum, centum viginti reperies, id est, de ter quinis ter quadragenos nasci; numerum videlicet, in quo Moyses ieiunando legem meruit recipere, vel Elias prophetali spiritu exaltatus est; vel etiam ipse Dominus noster Iesus Christus post ieiunium quadraginta dierum tentatorem gloriose vicit malignum. His omnibus consideratis, quanta sit numerorum excellentia in divinis Scripturis, et quam necessarium sit eas legentibus illorum nosse scientiam, perspicue patet: per quos etiam saeculorum ordo decurrit, et nostrae vitae ratio constat. Unde in sancta Scriptura legitur, Dominum Creatorem omnia in numero, pondere, et mensura fecisse. Quocirca fas esse videtur, sanctam auctoritatem vestram iuvenes exhortari ingeniosos, in talibus se exercere studiis discant ferventia aetatis ingenio [Ms., ferventi aetatis ingenio], ut habeant maturo annorum tempore quid doceant discipulos suos; quatenus vestra sanctitate diligenter praedicante plurimi erudiantur in lege Domini. Sacerdotis quippe est ex alto culminis fastigio praedicare quid cui conveniat personae, quibus pascuis nutriat gregem sibi commissum, ne forte qualibet ex grege ovicula errans, pastoris negligentia lupinis pateat morsibus. Unusquisque equidem doctor rationem acceptae pecuniae redditurus est domino suo, nec parvum sibi quislibet pastor fingat in animo imminere periculum, multa millia animarum in rationem animae suscepisse suae: laboret studiose in domo Dei doctor bonus, ut mereatur gloriose coronari in regno Dei: tempus itaque laboris transiet cito, beatae vero retributionis nunquam finietur. Si enim feliciter vivere quaeramus, illuc animo tendamus ubi vera est felicitas, ad quam non nisi charitate suffultus nemo pervenire poterit, quae nos de terrenis tollat ad coelestia. Nihil saepius in hac vita nostrae peregrinationis animo meditemur, nisi qualiter Redemptori et Iudici nostro placeamus, scientes quod hic semper non erimus, sed in alia quadam vita semper erimus. Quam miser est, qui de huius mortalitatis labore, in maiorem mortalitatis perveniet laborem; et quam felix est, qui de hoc labore transiet in requiem, cuius nullus erit unquam finis. Proinde non transitorias amemus divitias, sed semper manentes. Dominus Iesus non nobis promisit honores transeuntes, sed perpetuos; non gloriam terrenam, sed coelestem; non hic longaevitatem vitae, ubi peccato nascimur, labore vivimus, dolore morimur; sed in beatitudine perpetua aeternam nobis promisit vitam; et non perituras spopondit divitias, sed semper manentes: huius vero saeculi divitiae bonis malisque communes esse videntur, quibus boni bene utuntur ad augmentum salutis sibi sempiternae, mali vero male utuntur eis ad perditionem sui. Illud vero promisit Dominus Deus charitate ferventibus, quo nihil beatius esse poterit, id est, perpetuam suae beatitudinis visionem, ad quam mundato corde festinandum est, sicut ipsa Veritas ait: Beati mundo corde, quoniam ipsi Deum videbunt. Mundi sunt videlicet corde, quos nulla cuiuslibet malitiae macula conturbat, qui casta mente Deum laudare coelestibus hymnis assuescunt. Hi angelicam in terris agunt vitam, qui in Dei laudibus laetantur, et psalmodiae puro corde delectantur. Nullus mortalium virtutem psalmorum pleniter explicare poterit. In his confessiones peccatorum, in his poenitentiales lacrymae excitantur, in his compunctio cordis renovatur, nam totus Psalmorum liber coelestibus redolet mysteriis, spiritalibus abundat praeceptis, divinis repletus est laudibus. Quicunque psalmos intenta mente decantare, et scrutari didicit, inveniet in eis omnem salutis nostrae dispensationem praedictam, miras coelestium iucunditates gaudiorum.  Proinde, sanctissime Pater, hortare fratres sanctos, eorum diligenter discutere  sensus; ut sciant et intelligant corde quid ore et lingua resonent, apostolico imbuti exemplo, qui de seipso dixisse legitur: Psallam spiritu, psallam et mente: orabo spiritu, orabo et mente. Verba siquidem cantantis mens meditetur intelligentis , quia Domino patescunt cogitationes singulorum, qui cor contritum et humiliatum in prece ad se clamantium non spernit. Siquidem quidam sapientium ait [humiliati preces coelum ascendunt]. Humilitate et misericordia Christi salvati sumus, qui ait: Discite a me quia mitis sum et humilis corde, et invenietis requiem animabus vestris. Qui misericordiam facit, miserebitur illius Deus, ipso Domino dicente: Estote misericordes, sicut et Pater vester coelestis misericors est. Imago Dei, ad quam reformamur in mente, in misericordiae maxime stat operibus, pro quibus sanctis et iustis regnum promittitur aeternum, dum discernentur agni ab haedis, ad audiendam vocem desiderabilem summi Regis et Iudicis in sede paternae maiestatis sedentis: Venite, benedicti Patris mei, percipite regnum quod vobis paratum est ab origine mundi. Haec lege sancte Pater felix] feliciter, atque Sis memor Albini per tempora longa magistri, Dum sacris Domini supplex altaribus adstas, Ut pius omnipotens solita pietate relaxet Vincula criminibus, cuius condigna nefandis, Ut valeat tecum gaudens laudare tonantem, Post huius Domino vitae miserante labores. Angelus almipotens coeli directus ab arce, Per terras, silvas, colles comitetur euntem. Per castella, vicos, per fortia flumina terrae, Semper ubique, precor, ducat simul atque reducat Gaudentem, sanctae cum prosperitate salutis, Te Pater alme! Deo Christo donante, per aevum. Tu valeas, vigeas semper, charissime praesul! Cumque tuis cunctis ovibus, per pascua vitae Quae currant, sanctos virtutum carpere flores; Te ducente, Pater, pastor, patriarcha, sacerdos.  PSALMUS VI.  VERS. .---Titulus psalmi est: In finem David in carminibus pro octava: quo in finem, id est, Christum, David respiciens hymnos et carmina cantabat: pro octava; id est, pro desiderio futurae resurrectionis. Peccatricem vero animam hortatur hic suo exemplo David, ut non statim desperet, etiamsi graviter peccarit: sed abluto lacrymis poenitentiae conscientiae suae lecto, ad medicum Deum recurrat, qui ulcera peccatorum suorum sanet. VERS. .---Domine, ne in furore tuo arguas me, neque in ira tua corripias me. Ira est longa indignatio: furor vero repentina mentis accensio; sed ira aeternam impiorum significat poenam, furor ignem purgatorium: et de utraque  vir poenitens liberari se a Deo postulat. VERS. .---Miserere mei, Domine, quoniam infirmus sum: sana me, Domine, quoniam conturbata sunt ossa mea. Valida est misericordiae precatio, peccati confessio. Ille misericordiam Dei inveniet qui se miserum confitetur. Quoniam infirmus sum, sana me, inquit, Domine: ac si dicat, infirmus sum per peccatum, sana me per misericordiam: Quoniam conturbata sunt ossa mea, omnes, inquam, virtutes, quae propter sui soliditatem ossa appellantur. VERS. .---Et anima mea turbata est valde: sed tu, Domine, usquequo? In primo quidem homine transgressa anima mea virtutes omnes perdidit, et inde turbata est per poenitentiam, ut emundetur. Et tu, Domine, usquequo? Subaudi: animam meam, quae vehementer conturbata est, non eripis, non corrigis, non emendas VERS. .---Convertere, Domine, et eripe animam meam, salvum me fac propter misericordiam tuam. Nisi enim animam nostram ante converterit, nemo eam eruet de periculo. Vel: convertere, Domine, et dirige nos per misericordiam tuam, atque aspice, qui propter peccata nostra faciem tuam avertisti a nobis: et eripe animam meam, ab imminenti scilicet supplicio, et salvum me fac non meis meritis, sed tua misericordia. VERS. .---Quoniam non est in morte qui memor sit tui. Non enim mortui laudabunt te, Domine, sed nos, qui vivimus: quia non est mortuorum Deus, sed vivorum. In inferno autem quis confitebitur tibi. [Non pro impossibili, sed pro raro posuit] et subaudiendum est ad veniam: quia in hoc mundo proprie confessio dicitur, ubi et venia reperitur. VERS. .---Laboravi in gemitu meo. Hic poenitentiae suae modum exponit. Lavabo per singulas noctes lectum meum. Lectum, delectationem corporis intelligamus. Lacrymis stratum meum rigabo. Rigare uberius aliquid significat quam lavare. Stratum autem significat cumulum peccatorum. VERS. .---Turbatus est prae ira oculus meus. Propter iram Domini oculum  esse turbatum. O Deus per quem mihi supplicia  praeparata, turbata est mens mea, et totum principale cordis mei contremuit. Inveteravi inter omnes inimicos meos. Inveteravi in veteris hominis Adae iniquitate permansi, inter omnes inimicos meos, sive inter spiritus diabolicos, sive inter nostra peccata. VERS. .---Discedite a me omnes qui operamini iniquitatem. Postquam misericordiam consecutus est, et caeteros docet vel cohortatur, uti [a se abeant: non enim] vult [Edit., uti se habeant, quos non vult] iniquorum habere consortium. [Simul autem et illud notandum est, quod iam superius diximus, quod non eos qui operati sunt iniquitatem, sed qui operantur, a se iubeat recedere.]  VERS. .---Discedite ergo, inquit, a me maligni, quoniam exaudivit Dominus vocem fletus mei. Exaudivit Dominus deprecationem meam, Dominus orationem meam suscepit. Unam eamdemque rem multipliciter repetit, quod solent facere gaudentes et laetantes. VERS. .---Convertantur et erubescant inimici mei, convertantur et erubescant valde velociter. Non contra inimicos, sed pro inimicis orat, ut convertantur a peccatis suis, et erubescant non leviter, sed vehementer; nec crastino, sed cito ac praesenti tempore. Amen. PSALMUS XXXI.  Titulus psalmi est, intellectus David: quia scilicet intellexit David, et nos suo iubet intelligere exemplo, nullum esse tam grave peccatum, quod non gratuito nobis Deus remittat, si parati simus illud confiteri et a pravis viis abstinere. VERS. .---Beati quorum remissae sunt iniquitates, et quorum tecta sunt peccata. Illorum scilicet remittuntur iniquitates, quorum peccata per confessionem a Domino Deo diluuntur; et quorum tecta sunt per charitatem peccata, iuxta illud: Charitas operit multitudinem peccatorum. Vel quorum tecta sunt peccata, ut hic per poenitentiam velentur, ne in iudicio revelentur. Iniquitates quidam appellant, quae ante baptismum fiunt; peccata, quae postea perpetrantur. VERS. .---Beatus vir cui non imputavit Dominus peccatum, nec est in ore eius dolus. Quod tegitur non videbitur, quod non imputatur, nec punietur. Nec est in ore eius dolus, hoc est, in illius ore, qui se confitetur esse peccatorem: sicut Publicanus, qui dixit, Domine, propitius esto mihi peccatori . Quia qui sibi displicet, ipse Deo placet; nec est in ore eius dolus, sed in veritate credens Deo, quod in corde habebat, ore confitebatur. VERS. .---Quoniam tacui inveteraverunt ossa mea, dum clamarem tota die. Non ] confessionem ad salutem, ideo omnis fortitudo mea in carnis infirmitate consenuit. Dum clamarem [id est] clamant multi, si quid boni habent, ac per vanitatem demonstrant. Tacent siquidem impii et clamant. Tacent quod loqui fas est; loquuntur quod tacere debent. Tacent, dum sua abscondunt peccata; clamant, dum sua praedicant merita. Tacent peccatorum confessione, clamant meritorum praesumptione. Quid autem est, dum clamarem tota die, nisi dum in clamando perseverarem? VERS. .---Quoniam die ac nocte gravata est super me manus tua: Conversus sum in aerumna mea, dum configitur mihi spina. Peccatori gravis est manus quae flagellat, et ponderose vindicat [Ms., et ponderosa, quae vindicat]. Die ac nocte, continuum tempus significat. Aliter autem feliciter humiliatus non esset, nisi eum manus divinitatis comprimeret. Conversus sum in aerumna mea, id est, intellexi peccatum meum, postquam aerumnosum me fecisti sub tuae potentiae aggravatione. In aerumna, id est in miseria. Quid est autem spina quae configitur, nisi stimulus conscientiae peccatricis? VERS. .---Delictum meum cognitum tibi feci, et iniustitias meas non operui. Idem est cognitum facere et non operire, hoc est, confiteri. Quia si homo peccatum non agnoscit, Deus non ignoscit. Delictum vero quidam putaverunt leve peccatum: iniustitiam autem immane aliquod commissum. Dixi pronuntiabo adversus me iniustitias meas Domino, et tu remisisti impietatem peccati mei. Pronuntiabo dixit, hoc est, publice confitebor, ut alios scilicet ad imitationem trahat. Impietas autem cordis fuerat, qua tacere decreverat.  Adversum me, inquit, pronuntiabo, id est, me ipsum accusabo. Et tu remisisti impietatem peccati mei, quando quae prius gesseram misericorditer indulsisti. VERS. .---Pro hac orabit ad te omnis sanctus in tempore opportuno. Tempus opportunum ad orandum pro peccatis haec vita est, in qua ideo sancti orant, quia non est a peccatis immunis aliquis. Verumtamen in diluvio aquarum multarum ad eum non approximabunt. Multi fluctus diluviorum in iudicio impios volvent, qui sanctis nocituri non erunt; neque ad eum approximabunt tormenta, qui pro suis hic peccatis orare non cessat. VERS. .---Tu es refugium a tribulatione quae circumdedit me, exsultatio mea erue me a circumdantibus me. Mihi in isto diluvio non est refugium, nisi tu. Exsultatio mea, inquit, redime me. Sed iam exsultas, quid vis redimi? Exsultatio mea redime me. Gaudes, et gemis? Ita, inquit, gaudeo et gemo. Gaudeo in spe, gemo adhuc in re. Ideo subdit, redime me a circumdantibus me, sive vitiis carnalibus, sive spiritibus immundis, qui nos perdere praecipiti velocitate festinant. VERS. .---Intellectum tibi dabo et instruam te in via hac qua gradieris, firmabo super te oculos meos. Vox Domini, vox intellectum dantis. Ipse est enim intellectus, quem psalmi titulus vere  indicavit, quem poenitentibus potestas Domini clementer infudit. Addidit autem, et instruam te, id est, nescientem docebo salutarem viam. Via est enim quam ingressus fuerat, servire Deo prioris actionis pravitate damnata. Sequitur: Firmabo super te oculos meos. Id est, dirigam in te lumen intelligentiae meae. VERS. .---Nolite fieri sicut equus et mulus, in quibus non est intellectus. Qui non Dei voluntate, sed proprio se motu regere volunt, effrenes in luxuriam decidunt. Hos Propheta coercet verbis terribilibus dicens: In chamo et freno maxillas eorum constringe, qui non approximant ad te. Freno et chamo moderationis suae Deus coercet impiorum superbiam, qui iactant merita sua, et tacent peccata sua. Qui, inquit, non approximant ad te, a quo per superbiam elongantur. VERS. .---Multa flagella peccatorum [quia poenitentiam agere noluerunt], sperantes autem in Domino misericordia circumdabit. [Illa misericordia, ut vitam mereantur sempiternam. Qui rectam spem et fidem in Deo habent, ipsos misericordia Dei circumdat], ut non sit relictus locus, unde possit ad eos diaboli hostilitas introire. VERS. .---Laetamini in Domino et exsultate iusti, et gloriamini omnes recti corde. Propheta hortatur Ecclesiam laetari de spe vitae aeternae et regenerationis. Tamen laetatur et hic in tribulatione. Gloriamini omnes recti corde, ut ait Paulus: Qui gloriatur, in Domino glorietur. Recti corde dicuntur, quibus omnia Dei iudicia placent, et se accusant de suis peccatis, et Deum sive in adversis sive in prosperis semper laudant. PSALMUS XXXVII.  VERS. .---Titulus Psalmi: In finem psalmus David in rememorationem diei sabbati. Sabbatum requies interpretatur, quia requiescunt [Ms., hoc est quando requiescunt] sancti, id est sancta Ecclesia [de illa requie paradisi quam perdidit in Adam]. Admonet autem nos psalmus, ut si cuiquam accidat infirmitas corporisque fragilitas, non desistat coelestem requirere medicinam, in qua requiescat. In hoc vero psalmo corporis sui causam Christus agit, non quod ipse peccatum haberet, sed quod pro nobis peccatum factus est, ut nos a peccato liberaret: qui aliquando ex persona solius capitis loquitur, quod est ipse Salvator natus ex Maria virgine; aliquando ex persona corporis sui, quod est sancta Ecclesia, diffusa toto orbe terrarum: idcirco quod corpus loquitur hoc idem et caput. Erunt igitur duo in carne una [hoc est] Christus et Ecclesia. VERS. .--- Domine ne in ira tua arguas me, neque in furore tuo corripias me. [Totus psalmus ex persona poenitentis est, sed ad Christum referri potest, sicut et sexagesimus octavus.] Domine, ne in ira tua. Ira, ut iam diximus, commotio est animi; furor vero vindicta irrationabilis cum fellis amaritudine. Ideo iste, qui se peccatorem scit, non in ira, sed per misericordiam, nec in furore, sed per patientiam argui se postulat. Sunt tamen qui iram aeternam intelligant gehennam, et furorem purgatorium ignem, a quibus liberari vir sanctus poscit. VERS. .---Quoniam sagittae tuae infixae sunt mihi, et confirmasti super me manum tuam. Sagittae verba doctrinae tuae sunt, quae ut iaculum transverberaverunt cor meum, ut agerem poenitentiam. Et confirmasti super me manum tuam, ut tanquam bonus magister, castigationis verberibus afflictum, redderes emendatum. VERS. .---Non est sanitas in carne mea a facie irae tuae, non est pax ossibus meis a facie peccatorum meorum. Vidi faciem irae tuae et non ipsam iram, hoc est, intellexi per Scripturas sanctas, quanta minabaris peccantibus, et extabui petens ne ipsa super me ira descenderet. Quia non est pax ossibus meis a facie peccatorum meorum. Nullam quietem indulsi vel ossibus meis vel membris meis, donec ea  purgarem. VERS. .---Quoniam iniquitates meae supergressae sunt caput meum. Invaluerunt enim mihi, ut sequitur; sicut onus gravatae sunt super me. Non est enim mihi leve peccatum meum, sed recognosco quia grave pondus iudicii imposuit, et super verticem capitis mei excrevit. Sicut pondus grande, sic peccata mea super me. VERS. .---Computruerunt et corruptae sunt cicatrices meae a facie insipientiae meae. Nam mihi fetent et computrescunt vulnera peccatorum, desideranterque exspecto medicum. Et cur, inquis, putruerunt a facie insipientiae meae? Quia nolebam agere poenitentiam. VERS. .---Miser factus sum et turbatus usque in finem, usque dum confitendo purgarer: quia sine confessione et moestitia non dimittuntur peccata. Tota die contristatus ingrediebar, indignum me esse iudicans qui vel oculos ad coelum levare auderem; sed percutiens pectus meum aiebam: Deus, propitius esto mihi peccatori. Tota die autem, continuationem doloris significat. VERS. .---Quoniam lumbi mei impleti sunt illusionibus et non est sanitas in carne mea. Illis illusionibus se profitetur esse repletum atque infirmatum, quibus diabolus humanum genus illicit ut delinquat. VERS. .---Afflictus sum et humiliatus sum nimis usquequaque: rugiebam a gemitu cordis mei. Possumus corpore curvari, et animo non humiliari. Ideo hic utrumque coniunctum est. Quia multiplex calamitas liberum nil relinquit, hic etiam aliquid maius adiecit dicens, usquequaque, id est, ex omni parte, ut eum copiosa calamitas undique probaretur ambisse. Rugiebam a gemitu cordis mei: ut virtutem patientiae magnae monstraret, in gemitum se asserit, non in verba prorupisse. VERS. .---Domine, ante te omne desiderium meum. Tale fuit desiderium eius, ut ante Deum esse mereretur. Nam qui peccatis veniam petit, ante Deum ponit desiderium suum. Iam quod ante ipsum est, consuevit audiri. Et gemitus meus a te non est absconditus, id est, quidquid habet homo, Deus scit. Quidquid deliqui, quidquid male gessi, omnia tibi cum gemitu reseravi: sciens quia tibi non occultantur occulta. VERS. .---Cor meum conturbatum est, et dereliquit me virtus mea, et lumen oculorum meorum et ipsum non est mecum. Propter iram quam superius memoravi, et incurrere expavesco. Lumen oculorum meorum non est mecum, quia postposito veritatis lumine in tenebras decideram peccatorum. A principio psalmi Christus egerat causam sui corporis, nunc vero suam propriam incipit perorare passionem. VERS. .---Amici mei et proximi mei adversum me appropinquaverunt ac steterunt. Amici dicti Iudaei propter Abraham. Proximi, eo quod ab eorum generatione carnem Christus sumpserit, qui appropinquaverunt ei, ut comprehenderetur.  Quod vero ait, amici mei et noti mei contra me steterunt, potest et de discipulis accipi, qui in passione metu territi longe recesserunt, in tantum, ut etiam Petrus denegaret; vel steterunt causantes contra eum. Et qui iuxta me erant, de longe steterunt. Apostoli scilicet et reliqui discipuli, de quibus ait Evangelista: Cum apprehendissent eum, stabant omnes noti eius a longe. VERS. .---Et vim faciebant, qui quaerebant animam meam. Vim faciebant non noti, sed Iudaei; vel Petro, cum dicerent: Nonne et tu Galilaeus es? vel Ioanni, qui cum relicta sindone nudus profugit ab eis; vel ipsi etiam Christo. [Et vim faciebant, qui quaerebant animam meam, hoc est, Iudaei, quasi illorum fortitudo esset, et a Deo ipsam potestatem non accepissent]. Et qui inquirebant mala mihi, locuti sunt vanitates, et dolos tota die meditabantur. Multos quidem dolos meditati sunt, cum interrogarent, si deberent censum dare Caesari; aut si mulier deprehensa in adulterio lapidaretur. Sed tunc aperte dolos ingerunt, cum falsos testes adducunt . Locuti sunt autem vanitates, quando dixerunt: In Beelzebub eiicit daemonia (Luc. XI, ). VERS. .---Ego autem tanquam surdus non audiebam, et sicut mutus non aperiens os suum. Semper, inquit, exprobrantes sustinui et iugiter silui. Hoc et Pilatus manifestat, cum dicit: Mihi non respondes? an nescis quia potestatem habeo dimittere te? Ego autem tanquam mutus non aperiens os suum. Certe et apud Pilatum non est Deus noster locutus; et de eodem loquitur Isaias atque ait: Tanquam agnus ad victimam ductus, non aperiens os suum. VERS. .---Et factus sum sicut homo non audiens, et non habens in ore suo redargutiones. Nam cum me sputis linirent, arundine verberarent, illuderentque genu flexo, nihil motus iis omnibus, factus sum non habens in ore increpationes. Sic tacui accusatus, quasi non habens quod pro me responderem. Et in omnibus iis exemplum Christus dedit, ut homo flagella correptionis patienter portet [Ms., portare debeat]. VERS. .---Quoniam in te Domine speravi, tu exaudies me, Domine Deus meus. Ut me resuscites. Vel:, hoc est, vide illorum superbiam et meam humilitatem. VERS. .---Quia dixi: Nequando supergaudeant mihi inimici mei, et dum commoventur pedes mei, super me magna locuti sunt. Pedes Christi sancti apostoli dici possunt, qui firmi in passione, tanquam pedes corpus, sustinere eum debebant, sed commoti sunt de fide ad infidelitatem. Vel de Christo ait: commoveri possunt pedes mei a stabilitate sua, et inimici mihi insultare, si hac in crucis morte humiliatus non resurrexero. In me autem magna locuti sunt dicentes: Si Filius Dei es, descende de cruce. VERS. .---Quoniam ego in flagella paratus sum, et dolor meus in conspectu meo semper. Praeparo me, inquit, ad sustinendam crucem, lanceam, fel, acetum, ut per hanc mortem redimam populum pereuntem. Christus enim ad hoc venit, ut passionem sustineret. Dolor meus ante me est semper, donec etiam victoriam in iudicio consequar . VERS. .---Quoniam iniquitatem meam annuntiabo et cogitabo pro peccato meo. Sicut enim maledictioni subiacuit, ut nos a maledicto legis erueret, ita et peccatorem se profitetur, peccata nostra portaret et cogitatu ac consilio nos ab eis eriperet. Et cogitabo pro peccato meo. Peccatum Christi, humani delicta sunt generis, propter quae et Patri nunc dicitur esse subiectus. VERS. .---Inimici autem mei vivunt, et confirmati sunt super me, et multiplicati sunt, qui oderunt me inique. [Quia non sunt statim ultione divina puniti. Et confirmasti super me manum tuam. Confirmati sunt in legis litteram, in qua spiritaliter nuntiatum non intellexerunt. Et multiplicati sunt qui oderunt me inique.] Certe inique et non rationabiliter faciunt, qui ex hac littera semen suum, ut astra coeli, multiplicari credebant. VERS. .---Qui retribuunt mala pro bonis, detrahebant mihi, quoniam sequebar bonitatem. Nam me, dulcedinem aeternae vitae offerentem, aceto ac felle potabant, et detrahebant mihi dicentes: Alios salvos fecit, seipsum salvum facere non potest .  Detrahebant autem mihi, quoniam subsecutus sum iustitiam, ut implens voluntatem Patris pro vita populi susciperem mortem. VERS. , .---Ne derelinquas me, Domine Deus meus, ne discesseris a me: intende in adiutorium meum, Domine Deus salutis meae. Manifestum est, Domine Iesu, quia Pater suscitans te a mortuis die tertia, collocavit ad dexteram suam in coelestibus super omnem principatum et potestatem, dans tibi nomen quod est super omne nomen. Ergo quia graves sunt pugnae carnis, tu, Domine, intende in adiutorium nostrum, et esto nobis salus in tempore tribulationis. PSALMUS L.  Titulus psalmi: In finem psalmus David, cum venit ad eum Nathan propheta, dum intravit ad Bethsabee. Notissima est peccati David gravitas ex Regum historia [Ms., magnifici regis historia]: nota etiam humillima pro peccato deprecatio quae in hoc psalmo continetur. Est autem psalmus iste in ordine psalmorum quinquagesimus, quia quinquagesimus numerus in iubileo anno usque ad veram sancti Spiritus super apostolos missionem consecratus est, sine cuius gratia remissionem [Ms., atque in adventu sancti Spiritus super apostolos remissione consecratus est, quia nemo sine gratia sancti Spiritus remissionem... ] accipere nemo poterit. Habemus autem exempla in sancta Scriptura de peccatis sanctorum, et de poenitentia eorum et de remissione peccatorum illis a Deo data. Nemo igitur dubitet de Dei misericordia, quamvis maximis involutus sceleribus; nemo peccatum confiteri erubescat, cum David propheta, multarum rex gentium, promissionibus de Christo gloriosus peccatum suum non erubuit publice confiteri, et ad Domini poenitendo confugere clementiam. Petrus trinam negationem amarissimis abluit Iacrymis; publicanus poenitendo iustificatus recessit a templo; peccatrix femina sanctos Domini pedes lacrymis abluit, et audire meruit, quia multum dilexit, multa illi dimittuntur peccata. Talibus roboratus exemplis nemo de Dei misericordia desperet, nemo sua quamvis sint ingentia, erubescat confiteri scelera, nemo tardus sit lacrymis iniquitatem suam abluere, et quia omnes peccatores sumus, unusquisque nostrum dicat cum Propheta: VERS. .---Miserere mei, Deus, secundum magnam misericordiam tuam. Miserere, quia miser sum; miserere, quia magna est misericordia tua. Nullus nostrum cum Adam ad noxias confugiat excusationes, sed aperte proferat quod inique se gessisse agnoscit. Refugium faciat ad clementissimum Iudicem, praeveniat faciem eius in confessione, ne experiatur in futuro iudicio iratum, si modo contempserit eum misericordem. Misericordiae tempus est omni homini modo poenitenti: in futuro vero iudicio tempus erit iustitiae, ubi unicuique reddetur secundum opera sua. Quis effari poterit quanta sit misericordia in homines, quae mundi Creatorem mortali induit carne, ut semper vivens in suo, pro nostris peccatis mori posset ex nostro. Secundum multitudinem miserationum tuarum dele iniquitatem meam. O Domine! quamvis magna sit iniquitas mea, tamen maior est multitudo miserationis tuae, in qua ut deleas, deprecor, iniquitates meas, quas contra me scriptas horresco: ut te miserante merear scribi in libro vitae tuae: quia nemo ibi scribitur, nisi cuius hic omnes iniquitates delentur. VERS. .---Amplius lava me ab iniustitia mea et a delicto meo munda me. Munere misericordiae tuae lava me, Domine, ab iniustitiae meae maculis: nec solum lava, sed etiam munda, ne quid sordidum remaneat in vita mea. Sordidare me potui, sed emundare nequeo, nisi tu Domine Iesu sancti sanguinis tui aspersione mundum me facias. VERS. .---Quoniam iniquitatem meam ego cognosco, et delictum meum contra me est semper. Nostrum est peccata nostra cognoscere, et humiliter confiteri. Dei est non imputare nobis, sed misericorditer ignoscere. Plurimi scire sua peccata possunt, sed soli illi bene ea agnoscere probantur, qui illa videntur propria exsecratione damnare. Perfecta enim poenitentia est futura cavere pecata et lugere praeterita.  Addit autem David: Et delictum meum contra me est semper. Delictum nostrum contra nos ponimus, vel coram nobis semper habemus, quando in memoria illud iugiter tenemus ad supplicandum pro eo, donec vincatur a nobis mortique detur sempiternae; ne iterum nos debellare valeat, sicut pridem fecit. Nam toties peccata respicimus, quoties commissa deploramus. VERS. .---Tibi soli peccavi et malum coram te feci. peccasse confitetur, quia Rex potens alium non metuit ultorem peccati sui. Et ut maius iniquitatis scelus ostenderet, adiunxit: malum coram te feci. Dum enim ubique te praesentem sciebam, in praesentia tanti Iudicis non metuebam peccare? In quo dementiam suam arguit, qui non expavit tanto Iudice praesente peccare. Sequitur: Ut iustificeris in sermonibus tuis et vincas cum iudicaris. Sermones Domini merito iustificari dicuntur, quoniam sine dubio semper eius dicta complentur: in cuius conspectu non iustificabitur omnis vivens. Idcirco omni homini dicendum est: Non intres in iudicium cum servo tuo. Dominus bellator noster atrocissimum hostem humani generis iudicatus vicit, et mundum damnatus absolvit. Praevidens ergo [in spiritu propheta (Edit., in spiritus prophetia)] non nisi in sanguine Christi peccata redimi posse, laudat iustitiam eius, qua diabolum damnavit; et misericordiam, qua mundum redemit. Proinde non solum praesens sui ipsius peccatum, sed parentum suorum, in quibus ipse conceptus est et natus, confitetur dicens: VERS. .---Ecce in iniquitatibus conceptus sum et in delictis concepit me mater mea. Quis me potest ex immundo semine conceptum mundum facere, nisi tu Deus solus, qui sine peccato es? Quid mirum est autem, si fecerim, in quibus me peccatorem confiteor, qui iam ex originali peccato in iniquitatibus scio me esse conceptum? qui ante peccata contraxi, quam vitae principia haberem? O Domine Iesu, quibus misericordiam tuam laudibus efferimus, quas tibi gratiarum actiones dignas exsolvere possumus, qui nos de huius chirographi debito in sanguine tuo liberasti, delens in cruce nostras peccatorum cautiones, quae contra nos a primis parentibus conscriptae sunt nostris? VERS. .---Ecce enim veritatem dilexisti, incerta et occulta sapientiae tuae manifestasti mihi. Sicut superiori versu per commune delictum probavit quod nemo peccatis redderetur exemptus; sic iterum in confitendo peccata veritatem dixit, quam plus Dominus Deus, ac super omnia sacrificia requirit. Non enim Deus delectatur poenis nostris, sed confessionem quaerit erroris. Incerta ergo et occulta sapientiae tuae manifestasti mihi; nimirum ea quae Deus in Filii sui manifestatione revelavit. Primum ut agnoscerem habere eum filium; deinde, ut ipsum nossem ex meo semine in carnis assumptione venturum, eumque praedicarem, et resurrectionis gloriam nuntiarem. Sequitur: VERS. .---Asperges me hyssopo et mundabor; lavabis me, et super nivem dealbabor. Sicut enim hyssopus terrena curandis pulmonibus apta est, ut avertat inflationem: ita coelesti quis respersus hyssopo, id est humilitate cordis, ab omni superbiae malignitate purgatur. Lavabis ergo me et super nivem dealbabor, cumque peccata mea phoenicio sint similia, quasi nix dealbabuntur. Super nivem autem album de corporibus nihil potest inveniri. Sed ideo super nivem dixit, quia spiritalis anima longe supra corpora mundata resplendet. Humilitas Christi solvit [Ms., salvavit] peccata nostra, humillimae herbae hyssopo bene comparata: quae, sicut et haec a corporibus, ab animis nostris inflationem tollit superbiae. VERS. .---Auditui meo dabis gaudium et laetitiam, et exsultabunt ossa humiliata. Auditui datum est gaudium, quando dixit ei Nathan, dimissum est peccatum tuum. Gaudium pertinet ad absolutionem, laetitia ad perpetua praemia possidenda.  Et exsultabunt, inquit, ossa humiliata, virtutes, quae prius fuerant peccato humiliatae. Vel: aeternitatis spes, quae me peccante humiliata fuerat, te indulgente exsultat. VERS. .---Averte faciem tuam a peccatis meis, et omnes iniquitates meas dele. Ne mea peccata sic accipias , ut revertantur ad memoriam tuam. Averte faciem tuam; ac si dicat, ne videas, ne recorderis illa. Et omnes iniquitates meas dele, praeteritas, praesentes et futuras. VERS. .---Cor mundum crea in me, Deus, et spiritum rectum innova in visceribus meis. Petit Propheta mundum cor sibi creari, id est restaurari, [ut Deum videat]: ita et unusquisque debet facere. [Cor mundum crea in me Deus, propterea rogabat, ut mundus fieret a peccato.] Et spiritum rectum innova in visceribus meis, quo recte confitear; vel spiritum rectum ad videndum et discernendum, sicut antea rectus fuit in me, innova, quia vetus factus est pro peccato. Innovari postulat per gratiam, et addit, in visceribus meis, unde noverat adulterii detestabile crimen exiisse. Utrisque enim partibus remedium petebat, quoniam de utroque peccaverat. VERS. .---Ne proiicias me a facie tua, et Spiritum sanctum tuum ne auferas a me. Ne proiicias me, ne sicut Cain exsul a te efficiar. Proiicitur a facie, qui a patre contemnitur. Sciebat enim ab illius facie sanitatem mentis, et lumen venire sapientiae, et credebat se inimico tradi, si a vultu Domini iudicaretur expelli. Deinde vero spiritum prophetiae petit sibi non auferri, quem pretiosum supra cuncta rex habuit. VERS. .---Redde mihi laetitiam salutaris tui, illam scilicet Christi tui exsultationem, quam in eo habui priusquam peccaverim. Salutare Dei Patris Christus est, ac si dicat, sicut ante praevidebam per Spiritum sanctum eum in carne venisse, et modo sic faciam. Et spiritu principali confirma me, ut ipsa in me vitia non principentur. Confirma me ne iterum peccem, ne a te animae mutabilitate discedam. Hic sancta Trinitas intelligenda est: in spiritu principali Pater; [in spiritu] Spiritus sanctus; in spiritu recto Filius. VERS. .---Docebo iniquos vias tuas, et impii ad te convertentur. Docebo, inquam, illos, ut declinantes a viis pravis et poenitentiam agentes misericordiam consequantur, sicut ego a te misericordiam consecutus sum: hoc est, proponam me ipsum, ut meum exemplum alii imitentur. VERS. .---Libera me de sanguinibus, Deus, Deus salutis meae, et exaltabit lingua mea iustitiam tuam. Liberari se petit Propheta de sanguinibus, id est, carnalibus delictis, ut iam desineret in ista fragilitate peccare. Sanguis enim pro corpore humano ponitur, quia inter caeteros humores eius ipse potior videtur existere. Quod vero ait, Deus salutis meae, significat Dominum Salvatorem, per quem salus pie credentibus datur. Addidit etiam, exaltabit lingua mea iustitiam tuam, id est, si me liberaveris de sanguinibus, quod intelligitur de peccatis, laudem tuam lingua mea iuste loquetur, vel praedicabit lingua mea mandata tua. VERS. .---Domine, labia mea aperies, et os meum annuntiabit laudem tuam. Labia Prophetae, quae clausa fuerant conditione peccati, beneficio absolutionis aperienda pronuntiantur. Os autem dicitur et cordis arcanum, unde efficitur laus divina. Merito ergo, post absolutionem peccati, et labia sua aperienda esse pronuntiat, et os suum dicit annuntiare posse praeconia et laudem eius qua recreatus est. VERS. .---Quoniam si voluisses sacrificium, dedissem utique; holocaustis non delectaberis. Significat hic Propheta ritus sacrorum per immolationes pecudum, qui erant in adventu Domini respuendi. Unde constat Prophetam sic ad Deum tota mente translatum, ut non se sacrificiis quae illo tempore gerebantur, crederet expiandum, sed illa magis oblatione, qua dicit consequenter: VERS. .---Sacrificium Deo spiritus contribulatus: cor contritum et humiliatum Deus non despicies. Quasi dicat, o homo, si peccaveris, noli extrinsecus pecus quod mactes inquirere: habes intus quod occidas. Postquam enim dixit quae sacrificia Deus respuit, nunc dicit illa quae poscit. Istud enim damus sacrificium Deo, spiritum scilicet superbiae, confessionis humilitate mactatum,  unde non sanguis egreditur, sed lacrymarum fluenta decurrunt. [Sequitur: Cor contritum et humiliatum Deus non spernit]. Cor contritum vocat poenitentiae laboribus vehementer afflictum. Humiliatum, Deo scilicet, ut quod ante fuerat elatione superbum, foret pia confessione devotum. : constat enim tales oblationes Deum non spernere, sicut illa cognoscitur priora sacrificia respuisse. VERS. .---Benigne fac, Domine, in bona voluntate tua Sion, ut aedificentur muri Ierusalem. Sion specula interpretatur, significatque Ecclesiam, quam sanctus Propheta toto orbe terrarum aedificari postulat. Ierusalem visio pacis interpretatur. Aedificentur ergo muri Ierusalem, id est, monumenta construantur immortalitatis nostrae in fide et charitate. VERS. .---Tunc acceptabis sacrificium iustitiae, oblationes et holocausta, tunc imponent super altare tuum vitulos. Patri dicitur: Tunc acceptabis sacrificium iustitiae, id est, Filii gloriosissimam passionem, qui se sacrificium pro omnibus obtulit, ut salutem mundus, quam suis operibus non merebatur, acciperet. Quod vero ait, oblationes et holocausta, ad fideles etiam pertinet Christianos, qui erant post adventum Domini credituri, significatque immolanda corda hominum viventium, non membra pecudum mortuarum. Tunc imponent super altare tuum vitulos, sacerdotes scilicet, quando Ecclesia catholica fuerit Domini passione constructa. Vitulos quippe posuit pro innocentibus adultis, quorum aetas prima est, et a iugo peccati cervix probatur aliena. Aut illos praedicatores Evangelii promittit, quorum imaginem in vituli figura Lucas suscepit: nisi forte magis illos vitulos debemus intelligere, qui animas suas in hostiam suavitatis sacris altaribus obtulerunt. Nos quoque famuli tui, Domine Iesu, supplices deprecamur, ut pietatis consilio magnis facinoribus nostris immensam misericordiam largiaris, nosque per cordis contritionem humiliatos in mactando vitia, iugulando delicta, dignum et acceptabile praepares holocaustum. Amen. PSALMUS CI.  VERS. .---Psalmi titulus: Oratio pauperis eum afflixerit, et coram Domino effuderit precem suam. Vox est affligentis et gementis pauperis in hoc psalmo, et miserias suas piissimo iudici cum magna humilitate offerentis, sicut in titulo Psalmi praescribitur, quo ab oratione, quae ad Deum  dirigitur, incipit pauper iste, ita dicens: VERS. .---Domine, exaudi orationem meam et clamor meus ad te veniat. Haec enim vox est poenitentis, Deique clementiam pro peccatis suis deprecantis, ac primo omnium ut exaudiatur postulantis: quod magnae spei est in orationibus credere, se posse a Deo exaudiri. Ideo omnis penitus humiliet seipsum, et humiliato contritoque corde clamet ad Dominum: quia, sicut in alio dicitur psalmo, cor contritum Deus non spernit. Oratio est suavis animi, cum compunctione cordis [deprecatio; clamor est vocis prolata, cum intentione cordis] confessio. Primo autem posuit orationem, nunc adiecit clamorem, ut studia supplicationis crevisse cognosceres, cuius orationem in clamorem maximum prorupisse intelligeres. Hunc vero modum sanctae orationis servandum devotissimus Christianus intelligat, ut  cogitatione prosequatur [quod verbis effudit (Edit., ut ipsum cogitatione prosequatur; et cum verba effundit)]: Ipsum respiciat mente, cui supplicat; omnes superfluas cogitationes excludat, quae ab inimico ingeruntur, ut efficax oratio ex cordis claritate perveniat ad Deum, sicut Apostolus ait: Orabo spiritu, orabo et mente; psallam spiritu, psallam et mente. Tunc enim a Deo accepta est oratio canentis, si pura mens idem gerit, quod explicat ore. VERS. .---Ne avertas factem tuam a me, in quacunque die tribulor. Facies Domini pro misericordia Dei dicitur, quam iste pauper, gemens et poenitens a se non averti deprecatur. In quacunque die tribulor. Quaelibet se tentatio apprehendat, postulat auxilium in omni angustia divinum. Ideo subsequenter ait: Inclina  ad me aurem tuam, id est, benignum praebe auditum. In quacunque die invocavero te, id est, in die tribulationis meae. Dies tribulationis et tentationis haec vita est, in qua velociter se iste poenitens exaudiri deprecatur, ne morte praeveniente indignus sit exaudiri. Quia in hac vita tempus est misericordiae, in futura vero iudicii, dum reddet Deus unicuique secundum opera sua. VERS. .---Quia defecerunt sicut fumus dies mei. Sicut fumus veniente vento in auras dispergitur, ita superbia huius vitae morte praeveniente [Ms., veniente] evanescit. Qui hodie extollitur, cras non erit: quod iste poenitens agnoscens, miseriarum suarum dies plangit, fumo esse similes. VERS. .---Percussus sum ut fenum, et aruit cor meum. Venit iste poenitens ad flebilem narrationem miseriarum humanae fragilitatis (quae ut fenum cito decidit, ubi aliquo casu arefacta fuerit) ut festinanter divinae remedium misericordiae acciperet, dum miseriam suam pio medico non taceret. Qui in mandatis Domini proficit, feno [viridi et florenti aequabitur, peccator vero arescenti feno] comparabitur. Quia oblitus sum comedere panem meum. Panis enim nobis vitae est praeceptorum Domini observatio, quem peccator obliviscitur edere, dum iniquitatibus vel peccatis se suis obligaverit. Hic enim exprimitur natura peccantium, quia [Ms., qua] dum delictum appetitur, contemplatio Domini non habetur. VERS. .---A voce gemitus mei adhaeserunt ossa mea carni meae. Dignum est gemere eum qui perdit iustitiam, ut lucrum acquirat, vel peccato cuilibet se subiiciat. Adhaeserunt, inquit, ossa mea carni meae, id est, fortitudo mea carnalibus desideriis, quae militant adversus animam, in qua fortitudo debet esse regendi et comprimendi illicitos carnis motus. VERS. , .---Similis factus sum pelicano in solitudine, sicut nycticorax in domicilio. Vigilavi et factus sum sicut passer solitarius in tecto. Tria genera avium posuit, et tria loca habitationis illarum, per quae diversa nobis poenitentium genera demonstrantur. Pelicanus est avis Aegyptiaca, naturali macie semper affecta, solitudinibus se delectans; sicut in crebris ieiuniis poenitentes esse convenit. Per hoc ergo avium genus pulcherrime significantur eremitae, qui hominum consortio derelicto, [timore Domini commoti] se multa afflictione discruciant. Nycticorax Latino vocabulo noctis corvus dici potest, amans tenebras, non lucem; quem sibi escas noctibus quaerere constat: ita poenitens debet nocturno tempore escas animae sollicita curiositate perquirere, licet communi conversatione in domicilio multorum habitare videatur. Vigilavi et factus sum sicut passer solitarius in tecto. Passer avis est acutissima, quae in tectis hahitare solet, humana gaudens vicinitate: huic merito comparatur, qui diabolicae calliditatis fraudes fugiens, vigiliis et orationibus, et poenitentiae lacrymis intra sancta Ecclesiae septa se munire festinat. VERS. .---Tota die exprobrabant mihi inimici mei, et qui laudabant me, adversum me iurabant. Ore laudabant, et corde insidias praeparabant. Laudabant, ut deciperent; praedicabant, ut subverterent: et hoc a diabolo, qui si publicis peccatis servum Christi subvertere non poterit, opprobriis et reprehensionibus circumhabitantium a via veritatis eum deterrere nititur. Sunt plurimi bona facere erubescentes, ne dissimiles sint multitudini mala facientium. Hoc quoque peccatum poenitens iste commisisse fatetur. VERS. .---Quia cinerem tanquam panem manducabam, et potum meum cum fletu miscebam. Poenitentis, huiusque saeculi despicientis convivia lugens iste exprimit: quia per huiusmodi convivium pervenire se sperant ad mensam Domini. Quapropter, o peccator, noli desperare de indulgentia peccatorum, In quacunque die fuerit conversus peccator, vita vivet, et non morietur. Sed noli tardare converti ad Dominum. Indulgentia tibi convertenti a peccatis certa est, sed crastinus dies tibi incertus est. Hodie convertere, ne forte cras moriaris. Si male vixisti heri, bene vive iam hodie, memor illius de quo Veritas ait: Stulte hac nocte morieris. Corrige te, ut in corpore Christi hanc vocem habere valeas: Quoniam cinerem tanquam panem manducabam, etc.  VERS. .---A facie irae indignationis tuae, quia elevans allisisti me. Exponit isthic gemendo, cur se tanta afflictione in poenitentia fatiget: quia scilicet cum ira et indignatione Dei nascimur, quae peccatis supervenientibus gravior efficitur, ideo addit: Quia elevans allisisti me. Elevatus est homo honore imaginis Dei et libero arbitrio nobilitatus: sed hoc male usus allisus est et deiectus in hanc convallem lacrymarum. VERS. .---Dies mei sicut umbra declinaverunt: et ego sicut fenum arui. Quia homo a Deo declinavit, declinavit ab eo dies felicitatis eius: qui fuit lux in Domino, umbra factus est in peccato; et flos vitae illius sicut fenum aruit: nec unquam reviresceret, nisi sanguine Christi irrigaretur. VERS. .---Tu autem, Domine, in aeternum permanes, et memoriale tuum in generatione et generationem. Qui se usque ad cinerem poenitendo deiecit pro peccatis suis, Deum laudando in beneficiis suis se erexit dicens: me arescente tu permanes in aeternum; quapropter optime ab adventu Domini salutis suae, et laudis divinae fecit initium, per quem mundum noverat esse salvandum. Memoriale autem hic dictum est salutare promissum de Domini incarnatione venturi, quod nulla oblivione delebitur. VERS. .---Tu autem, Domine, exsurgens misereberis Sion, quia tempus miserendi eius, quia venit tempus. Quasi diceret: Quid tardas de salute Sion? Sion vero mons est, ubi templum Domini est [significans Ecclesiam optantium adventum Domini. Subiunxit] quia venit tempus miserendi eius: hoc est, tempus de quo Apostolus ait: postquam venit plenitudo temporis, misit Deus Filium suum. Sciendum est vero, quod poenitens iste non sui solius tantum causam agit, verum etiam totius humani generis optat salutem, quae nisi adveniente Filio Dei fieri non potuit. VERS. .---Quoniam placuerunt servis tuis lapides eius, et terrae eius miserebuntur. Videndum est, quam proprie verba rebus aptentur. Lapides dixit beneplacitos, qui sunt apostoli et martyres, praecipuique veritatis praedicatores in Sion, id est, in Ecclesia. Terra autem peccatores significat, quibus in sanguine salutaris nostri misertus est Deus. Lapides Domino miserante solidi sunt in aedificatione Domini et firmitate sua securi. Terra autem per misericordiam munda erit, ut digna sit in aedificatione Domini poni. VERS. .---Et timebunt gentes nomen tuum, Domine, et omnes reges terrae gloriam tuam. Quos superiore versu terram nominavit, eosdem hic gentes appellat terrenis actibus invigilantes. Reges sunt, quicunque seipsos bene regunt, aliisque praeesse bonis exemplis, vel verbis praedicationis norunt: qui magnum nomen Christi Dei, servis suis, quos superius lapides appellavit, praedicantibus gloriam eius, timent. VERS. .---Quoniam aedificavit Dominus Sion, et videbitur in gloria sua. Ideo timebunt Dominum omnes gentes, et reges spiritales gloriam eius formidabunt, quia aedificata est a Domino Sion, mater scilicet Ecclesia, de vivis lapidibus constructa, in qua salus sine fine permanet. Qui vero nunc visus est in humilitate, ipse videbitur, confirmata et constructa civitate sua [Ms., consummata structura civitatis suae], in gloria sua; cum venerit in maiestate Patris et sanctorum angelorum, discernere inter agnos et haedos. VERS. .---Respexit in orationem pauperum et non sprevit precem eorum. Veniente Salvatore nostro in mundum, tunc exauditae sunt preces huius pauperis, quae saepius recitatae sunt in conspectu divinae pietatis. Iste pauper unus est, et multi sunt; unus in charitate, multi in latitudine totius orbis, quibus est una fides, unum baptisma, unus Deus. VERS. .---Scribantur haec in generatione altera, et populus qui creabitur, laudabit Dominum. Scripta sunt haec prophetarum dicta, quae modo leguntur in generatione altera. Illa fuit prima generatio, in qua haec Scriptura edita est, quam nunc legit in ista generatione sequenti populus, quia creabitur a Domino de multitudine gentium, laudans in veritate lucis, non in figuris umbrarum.  VERS. .---Quoniam prospexit de excelso sancto suo, Dominus de coelo in terram aspexit. De coelo Dominus per unicum Filium suum prospexit in terram miseriae nostrae. Ut audiret [sicut sequens versus ostendit] gemitus compeditorum, humani scilicet generis, quod diaboli vinculis in primo parente ligatum est, mortique perpetuae perditionis addictum: hoc de coelo prospiciens Dominus venit solvere vinctos et vivificare interemptos. VERS. .---Ut annuntietur in Sion nomen Domini, et laus eius in Ierusalem. Quia de Sion, ut ait propheta, exibit lex et verbum Domini de Ierusalem (Isai. II, ). Ibi quippe primum praedicatum est per apostolos nomen Domini; sic legitur in Actibus apostolorum, multitudinem credentium ibi esse; et ipsum Dominum praecepisse in Evangelio constat, praedicare apostolos poenitentiam et remissionem omnium peccatorum in omnes gentes, incipientes primo ab Ierusalem. De quibus paulo post ait Evangelista: Et erant semper in templo laudantes et benedicentes Dominum. VERS. .---In conveniendo populos in unum, et regna ut serviant Domino. Ad hoc enim gemitus pauperum exauditus est, scilicet ut conveniens populus in unum laudes Domini personaret. In eo, quod ait, populos in unum, virtus catholicae unitatis signatur, quia omnes unum sumus in Christo: veluti ipse Dominus Patri pro suis supplicans ait, ut sint unum in nobis. Et regna ut serviant Domino. Ista servitus Domini vera libertas est hominis, per quod servitium Dei in tantam exaltata est Ecclesia, ut etiam regna serviant illi, quae etiam ante persequebantur eam. VERS. .---Respondit ei in via virtutis suae. Quis? Cui respondit? Populus Christianus Deo suo, Ecclesia Christo capiti suo. Quid respondit? ut faciat quae iubet qui se redemit. Ubi respondit? in via scilicet virtutis suae. Quae est via virtutis suae, nisi Christus qui ait: Ego sum via et veritas et vita, sine quo nihil possumus in bonis operibus respondisse praeceptis Domini? Paucitatem dierum meorum nuntia mihi. Vox Ecclesiae de fine mundi per apostolos Dominum deprecantis qui dixerunt: Dic nobis quando haec erunt, et quod signum adventus tui et consummationis saeculi? Qui respondit: Primum praedicabitur hoc Evangelium in toto mundo; et caetera quae ibi leguntur de signis consummationis saeculi. Quod tempus paucitatem nominat dierum iste poenitens, qui ab initio mundi usque in finem totum tempus in comparationem aeternitatis, quasi unum et parvissimum computat momentum. Optat iste poenitens pervenire ad aeternae beatitudinis felicitatem; sicut evangelicus semper servus iubetur esse paratus. VERS. .---Ne revoces me in dimidio dierum meorum; in saeculum saeculi anni tui. Aeternitatem iste pauper desiderans non vult revocari ad medios vitae suae dies, id est, ad iuventutis annos, in quibus maxime fervore carnis peccare solent homines. Ad hos dies non cupit regredi, ut ad aeternos Domini annos, qui mutabiles non sunt, pervenire mereatur, ubi varietas temporum non erit, sed stabilis quaedam semperque eadem vita permanet mutationi non obnoxia. saeculum est, generatio huius generationis, quae in Evangelio designatur, ubi Dominus ait: In regeneratione, cum sederit Filius in sede maiestatis suae (Matth. XIX, ). VERS. .---In initio tu, Domine, terram fundasti, et opera manuum tuarum sunt coeli. Hoc est, quod in capite sanctarum Scripturarum legitur: In principio creavit Deus coelum et terram. Hoc ideo ait iste laudator Domini, ut intelligeretur nos eumdem habere Redemptorem. Qui vero initio coelum et terram creavit, sine initio esse manifestum est. Opera manuum tuarum sunt coeli, id est, virtute Dei et sapientia facta sunt omnia [Ms., id est, virtutes tuae, quia per verbum Dei, id est, virtutem Dei, sapientiam Dei facta sunt omnia]. VERS. .---Ipsi peribunt, id est, coelum et terra, sicut in Evangelio legitur,, verba autem mea non transibunt. Tu autem permanes; et omnes sicut vestimentum veterascent. Solum Dominum [Ms., Deum] immutabilem esse declarat, dum omnia sicut vestimenta veterascent. Carnis vero humanae fragilitatem hic videtur ostendere. Ipsum enim veterascit, quod more vestis consumitur.  Sicut opertorium mutabis eos, et mutabuntur. Fortassis coelum intelligitur coopertorium terrae esse, quod in melius mutandum esse alia Scriptura designat, ubi dicitur: Et erit coelum novum et terra nova? VERS. .---Tu autem idem ipse es et anni tui non deficient. Omnia esse mutabilia praeter solum creatorem designat, qui semper idem est quod est, et anni aeternitatis illius nunquam deficient. Non quod in Deo anni intelligendi sint, ut unus veniat et alter transeat, sed aeternitas illius, quae semper eadem est, annorum nomine designatur. VERS. .---Filii servorum tuorum inhabitabunt ibi, id est, habitabunt annos aeternitatis  sanctorum patrum filii, prophetarum scilicet et apostolorum vel doctorum Ecclesiae. Nec aestimandum est ibi non esse patres, ubi filii futuri sunt: quod si filii ibi, quanto magis et patres? Si discipulus bonus et magister, melior discipulo? Et semen eorum in saeculum saeculi dirigetur. Quorum semen, nisi doctorum sanctorum, qui in aeterna dirigentur beatitudine? Qui rectam hic tenuerunt viam, beatitudinis  praemia ibi possidebunt. Ideo non tardet quisque peccator poenitentiam agere, quatenus ad huius praemii gloriam pervenire mereatur. Recordetur iugiter primam Dominicae praedicationis vocem, qua dictum est: Poenitentiam agite, appropinquabit enim regnum coelorum. Amen. PSALMUS CXXIX.  Psalmus iste inter canticos Graduum undecimus est, qui numerus quamdam diminutionem perfectionis demonstrat; sed sextus est in ordine poenitentiae, quem numerum, id est sex, suis partibus constat esse perfectum: in quo ipse creator condidit omnia, ut ostenderet omnia esse perfecta quae creavit. Iste vero poenitens per poenitentiae lacrymas ad perfectionem indulgentiae pervenire nititur, dicens: VERS. .---De profundis clamavi ad te, Domine. De profundis, id est, nimietate peccatorum, de quibus non est alia salus illi, nisi ad Dominum clamare et in eius sperare clementiam. Ideo postulat suum exaudiri clamorem, quam de profundo peccatorum eructavit dicens: VERS. .---Domine, exaudi vocem meam. Ipsi enim sunt Altissimo viciniores, qui de sanctae humilitatis visceribus eruperunt, se confitentes esse peccatores, et de profundo clamasse iniquitatis dicentes: Fiant aures tuae intendentes in orationem servi tui. Quis est qui clamat? peccator scilicet. Unde clamat? etiam de profundo. Quo iam profundo, nisi peccatorum? Qua spe clamat? qui venit solvere peccata, dedit spem etiam in profundo posito peccatori clamandi, veniamque sperandi. Quid vero iste clamet peccator, audiamus. VERS. .---Si iniquitatem observaveris, Domine, Domine, quis sustinebit? Ecce apparuit , de quo profundo clamaret. Clamat sub fluctibus, quasi in profundo demersus iniquitatum suarum, accusans seipsum in cogitationibus, verbis et factis: intelligens totam vitam humanam tentationibus subiacere. Sequitur in qua spe clamaret, dicens: VERS. , .---Quia apud te propitiatio est. Quae est ista propitiatio, nisi sanguis Christi, sanguis innocens, qui effusus est in propitiationem peccatorum nostrorum? Ergo, o Domine, apud te est propitiatio quae me excitat ad te clamare: quia si iudex tantum, et non propitiator fieri voluisses, observares iniquitates nostras, et nemo sustineret. Et propter legem tuam sustinui te, Domine. Exspectavi te, Domine, qui mihi in lege promissus fuisti: quae me lex reum fecit, et compulit me ad te clamare, qui es legislator et Redemptor sub lege factus Filius hominis. Sustinuit anima mea verbum tuum. Quod verbum? quod erat in principio apud Deum. Hoc verbum exspectavi ut caro fieret et liberaret animam meam, in quo suscepimus remissionem peccatorum et promissionem regni coelorum. In quo verbo speraverunt prophetae: quod verbum apostoli tractaverunt et viderunt: in quo verbo beati sunt etiam credentes, quamvis ipsum carnaliter non vidissent. In hoc verbo omnes animae sanctorum sperant.  VERS. .---A custodia matutina usque ad noctem speret Israel in Domino. Custodia matutina est manifestata resurrectio Domini Salvatoris, quando sepulcrum custodientibus Iudaeis, resumpti corporis veritate, resurrexit. Usque ad noctem, id est, usque ad terminum huius saeculi in hac spe nobis vivendum est, ut modo resurgamus in anima, et in novissimo die resurgamus in corpore. Qui vero a morte animae modo resurgit per verbum, Filii Dei, tunc feliciter resurget in carne per Verbum Dei Filium hominis. In hac enim [Ms., vero] promissione speret Israel in Domino. Spe enim salvi facti sumus. Quod nunc spei dulcedine habemus, tunc rei veritate tenebimus. Noli tu, Israel, id est, vir videns Deum, dubitare de hac promissionis felicitate. VERS. .---Quia apud Dominum misericordia et copiosa apud eum redemptio. quamvis peccator peccatorum mole prematur, adest misericordia Dei in Christo, qui sine peccato venit, ut peccata solveret. Apud quem copiosa est redemptio, quia ubi abundavit peccatum, superabundavit gratia. VERS. .---Ipse est qui redemit Israel ab omnibus iniquitatibus suis. Ideo tu peccator noli cessare: clama de profundo, expelle a te omnem desperationem; dic, dic: si iniquitatem observaveris, Domine, Domine, quis sustinebit? Observa illum, exspecta illum propter legem ipsius, quam legem tibi dedit in oratione, qua deprecaris pro peccatis tuis dicens: Dimitte nobis debita nostra, sicut et nos dimittimus debitoribus nostris. Spera te resurrecturum, et te futurum omni modo sine peccato, quoniam ille surrexit, qui primus fuit sine peccato. Noli dicere: Non sum dignus misericordia illius propter peccata; cogita apud eum multam esse redemptionem, qui seipsum tradidit, ut te redimeret. Liberatus per poenitentiam, noli iterum ligari per peccatum. Servi Domino quasi filius, non quasi servus: quia omnis qui facit peccatum, servus est peccati. Servus autem non manet in domo, filius autem manet apud Patrem suum in aeterna beatitudine. Amen. PSALMUS CXLII.  Titulus psalmi: Psalmus ipsi David, quando eum filius suus persequebatur. In Libris Regum hanc historiam legimus, quomodo Absalon patrem suum David expulit de regno. Sed alius est David vere manu fortis: in bello fortis, qui percussit hostem superbissimum, Dominus noster Iesus Christus. Agnoscendus est itaque David iste, quem persequebatur filius suus Iudas tradens eum in mortem; habebat enim filios, de quibus dicebat: Non possunt filii sponsi lugere, quandiu sponsus est cum eis, veniet autem dies quando sponsus auferetur ab eis, tunc lugebunt . Lugendum est animis peccantium, si sponsus auferatur ab eis propter peccata: et primo omnium poscendum, ut exaudiatur oratio eorum; deinde ne inducantur in iudicium; postremo ut eripiantur ab inimicis suis, quorum potestati a semetipsis traditi sunt propter peccata sua. VERS. .---Domine, exaudi orationem meam, auribus percipe obsecrationem meam. Hoc est exaudi, quod et percipe auribus. Repetitio magna est deprecantis intentio: humilitas lacrymarum, absolutio [Ms., ablutio] est peccatorum. In veritate tua exaudi me in tua iustitia. Commendatio gratiae est, ne unusquisque nostrum iustitiam suam esse putet, qua liberatur: sed iustitia Dei est, quam ut habeat, Deus dedit. In tua enim, dicimus iustitia, exaudi me. Ad me enim unum cum respicio, nihil aliud in me nisi peccatum invenio. Tota liberatio mea, tua est iustitia. Unde sequitur: VERS. .---Et non intres in iudicium cum servo tuo. Noli ergo mecum intrare in iudicium, Domine, quantumlibet mihi rectus videar. Producis tu de thesauris tuis regulam aequitatis: iudicas me secundum meam iustitiam, et pravus invenior. Quare? Quia non iustificabitur in conspectu tuo omnis vivens. Omne genus humanum significat originali peccato obnoxium. Ideo nullus, nisi gratia liberatus tua, iustificari poterit. Quod si nullus iustificabitur, de radice vitiata natus, quanto magis ego peccatorum meorum pondere oppressus?  VERS. .---Quia persecutus est inimicus animam meam. Iudas animam Christi, diabolus animam meam peccatorum persuasione persecutus est, atque humiliavit in terram vitam meam, dum terrenis contagiis aspersit animam meam, et vitiorum pulvere sordidavit eam. Collocavit me in obscuris sicut mortuos saeculi. [Collocavit me inimicus in tenebris peccatorum, sicut mortuos saeculi. Mortui sunt saeculi] qui in peccatis suis moriuntur, retributionem recipientes iniquitatis suae, ideo. VERS. .---Et anxiatus est in me spiritus meus, in me turbatum est cor meum. Anxiatus est in me per poenitentiam spiritus meus, et totum cor meum pro scelerum enormitate meorum conturbatum est, timens, ne cum saeculi mortuis damnet me iudex iustus. VERS. .---Memor fui dierum antiquorum. Dies antiqui sunt, in quibus secundum veterem hominem vivebam in peccatis, quorum memoria me torquet. Meditatus sum in omnibus operibus tuis, in factis manuum tuarum meditabar. Vidi, inspexi omnia opera tua, quia nihil boni in nobis esse potest, nisi tua operante gratia fiat, qui nos fecisti. Haec intentius considerans quid feci? scilicet VERS. .---Expandi manus meas ad te, anima mea sicut terra sine aqua tibi. Expandi manus meas in orationibus: et in sanctae crucis solatio, in qua Salvatoris mei manus expansae sunt, orabo. Sequitur comparatio, in qua dicit poenitens, sic animam suam desiderare Deum, quemadmodum terra sitiens pluvias exspectat, ut fructus germinet desiderabiles. Sine aqua tibi. O Deus! tibi sit anima mea irrigata, et a te irrigata, ut tibi faciat fructum. VERS. .---Velociter exaudi me, Domine, quia defecit spiritus meus. Velociter deficiet spiritus animalis, et revertetur caro in terram suam, et non agnoscet amplius locum eius. Quia semel nascitur homo, et semel renascitur; semel moritur, et semel resuscitabitur; ideo, Domine, miserere dum est tempus miserendi, et tempus acceptabile et dies salutis. Scio citissime venire diem, in qua iudicabor secundum opera mea. Miserere nunc, Domine Iesu, ut miserearis tunc in iudicio. Non avertas faciem tuam a me; quia si averteris faciem misericordiae tuae a me; ero similis descendentibus in lacum. Lacum vero inferiorem locum inferni designat, ubi impii perpetua torquentur angustia, de quo liberabitur, nisi gratia Dei praeveniente tempus iudicii. Potest quoque lacus intelligi profunditas peccatorum, ad quam si peccator venerit, contemnet salutem desperando animae suae; a qua liberari se, sicut ab infernali, iste poenitens deprecatur, et subiungit: VERS. .---Auditam fac mihi mane misericordiam tuam, Domine, quia in te speravi. Ecce in nocte sum, sed in te sperabo, donec nocturna transeat iniquitas, et mane miserationes tuae quasi aurora lucis veniant mihi. Notam fac mihi viam in qua ambulem. Id est notam fac mihi viam praeceptorum tuorum, ut ambulem in ea; illuminatus ab eo, qui illuminat omnem hominem venientem in hunc mundum. Quia in te speravi, Domine. Certa confitentis est consolatio, spes in bonitate salvantis Domini. VERS. .---Eripe me de inimicis meis, Domine, ad te confugi. Qui inimici, nisi daemones, nisi saeculi ambitiones, nisi carnalia desideria? quibus relictis ad te confugi, non a te, sicut Adam ad umbras post meridiem felicitatis. Non habeo, ad quem faciam confugium, nisi ad te Domine Deus meus. VERS. .---Doce me facere voluntatem tuam. Quia voluntas tua mea est salus, qui vis omnes homines salvos fieri et neminem perire. Quia tu es Deus meus. Quia tu es totum bonum meum, tota salus mea. Dominum quaeram propter redemptionem; patronum quaero propter libertatem. Tu es Deus meus, tu creasti me; per alium recreari nequeo, nisi per te, per quem creatus sum. Creasti me per Verbum Deum, manens apud te: recreas me per Verbum carnem factum propter nos. Spiritus tuus bonus deducet me in terram rectam. Quia spiritus meus malus deduxit me in terram perversam, spiritus tuus bonus deducat me in terram rectam. Spiritus tuus bonus semper est, meus vero semper malus, nisi per tuum efficiatur bonus.  VERS. .---Propter nomen tuum, Domine, vivificabis me in aequitate tua. Sic clementissima Dei gratia commendatur, cuius miseratione in nomine Salvatoris, non nostris meritis vivificati sumus. Educes de tribulatione animam meam. Educentur de tribulatione, tanquam de carceribus, animae sanctae, quando a tentationibus inimici liberabuntur, et ad requiem pervenient, ubi nulla erit ultra tribulatio tentantis inimici. Ita finis vitae praesentis, terminus est laboris sanctorum. VERS. .---Quoniam disperdet Deus inimicos eorum, et perdet omnes qui tribulant animas servorum suorum. Hic enim tribulantur iusti, ibi vero in requie beatitudinis gloriabuntur et consolabuntur  persecutionem pro Christi nomine patientes, dicente ipsa Veritate: Beati qui persecutionem patiuntur propter iustitiam, quoniam ipsorum est regnum coelorum, in saecula saeculorum. Amen. MAGISTRI ALBINI FLACCI ALCUINI EXPOSITIO IN PSALMUM CXVIII.   .  Centesimus decimus octavus psalmus magnum in se mysterium continet: sed quoniam continentur in eo lex, mandata, iustificationes, testimonia, iudicia, qua utique inter se distent, discernere necesse est. Lex ergo est, quae per Moysen data est. In Christo spiritaliter debet intelligi, quia Apostolus, cum illam sanctam vocet, umbram tamen eam futurorum esse describit. Mandata sunt, in quibus praeceptorum Dominicorum custodia deputatur, iuxta illud: Non occides, non moechaberis, et reliqua. Iustificationes sunt, quibus Deus per suam dilectionem et proximi, zizania odii ab hominum corde iubet evelli. Testimonia sunt, in quorum praesentia nobis observationum sanctarum ordo committitur: sicut Moyses coelum et terram invocat testes, et Paulus ad Timotheum, Testificor tibi, inquit, in conspectu Dei viventis et in conspectu electorum angelorum eius, et reliqua. Iudicia autem sunt, cum aut iustus splendidis honorabitur meritis, aut aeternis damnabuntur  suppliciis transgressores. Viae sunt apostoli ac prophetae, per quos venitur ad veram vitam , quae est Christus. Totus hic psalmus est scriptus secundum ordinem litterarum, ita ut ab una littera octo versus incipiant, et rursum a sequenti octo alii compleantur, et hoc similiter ad finem usque texitur. Ab exordio suo magnus psalmus iste, charissimi, exhortatur nos ad beatitudinem, quam nemo est qui non expetat. Quis enim unquam vel potest, vel potuit, vel poterit inveniri, qui nolit esse beatus? Quid igitur exhortatione opus est ad eam rem, quam sua sponte appetit animus humanus? Nam profecto qui exhortatur, id agit ut excitetur voluntas eius cum quo agit propter quod exhortationis adhibetur alloquium. Ut quid ergo nobiscum agitur ut velimus quod nolle non possumus, nisi quia omnes quidem beatitudinem concupiscunt, sed quonam modo ad eam perveniatur nesciunt? Ideoque haec docet iste, qui dicit: ALEPH, ID EST DOCTRINA.  VERS. .---Beati immaculati in via, qui ambulant in lege Domini. Beati esse non possunt nisi immaculati; immaculati autem non sunt, nisi qui in via ambulant: via vero non est, nisi lex Domini. Quaerens ergo beatitudinem, immaculatus in via sit, et in lege Domini, quae beatorum via est, ambulet: non sit otiosus, sit sine macula, hoc est, sine mortali crimine. Sed tamen discretionem facit inter maculam et maculam. Quia si sine minutis esse non possumus, vel in maiora incidere non debemus [Ms., debeamus]. Beati ergo immaculati in via, qui ambulant  in lege Domini: in via [in Christo ] ut ipse ait: Ego sum via et veritas. Qui ambulant in lege Domini, hoc est, in mandatis eius. VERS. .---Beati qui scrutantur testimonia eius, in toto corde exquirunt eum. Ut intelligant cum peccaverint, se coram testibus deliquisse: [ait autem, qui] in toto corde exquirunt eum, et non leviter, neque segniter. VERS. .---Non enim qui operantur iniquitatem, in viis eius ambulaverunt. Viae enim apostoli sunt et prophetae, per quos venitur ad illam vitam [Ms., viam], qui dixit: Ego sum via et veritas et vita , sicut iam diximus. In hac enim via non incedunt impii, quia Satanae viam sequuntur. VERS. .---Tu mandasti mandata tua custodiri nimis. Non tepido corde, neque dissoluto animo, sed fortiter et attente nos sua mandata edocet custodire. Nimis posuit pro valde. Valde itaque praecepit hoc Deus, et valde oportet Dei custodire mandata. VERS. .---Utinam dirigantur viae meae, ad custodiendas iustificationes tuas. Nisi enim ab ipso Domino dirigantur viae nostrae, ad eius custodiendas iustificationes infirmi erimus, propter fragilitatem carnis. Dedisti, inquit, mandatum et custodire illud praecepisti; sed utinam praebeas auxilium, ut possim facere, te iubente, quod faciendum didici te docente. VERS. .---Tunc non confundar cum perspexero in omnibus mandatis tuis. Cum, inquit, directae fuerint viae meae per gratiam tuam, tunc inspectione mandatorum tuorum non confundar, dum respicio in omnia mandata tua. Non enim alia praetermittere et alia observare, sed omnia aequaliter custodire oportet, ne in futuro iudicio confundamur. VERS. .---Confitebor tibi, Domine, in directione cordis, in eo quod didici iudicia iustitiae tuae. Confitebor si directum fuerit iter meum et cor meum: te praedicabo, Domine, te laudabo, et tui esse operis hoc confitebor. VERS. .---Iustificationes tuas custodiam, non me derelinquas usquequaque. Hoc est, faciam quod iubes, si me adiuveris usquequaque. Ac si aperte diceret, a bono opere errare me non sinas, ne dum amitto ordinem bene vivendi, rectitudinem perdam loquendi. Hoc petit ne penitus deseratur, sed ita potius, ut ab eo nunquam et nusquam divinum abscedat auxilium. VERS. .---In quo corrigit iunior viam suam? in custodiendo sermones tuos. Interrogatio est, in quo iunior viam suam corrigat; et respondetur, quod correctio haec sit, ut Dei verba custodiat. Iuvenem enim dixit omnem hominem qui, vetusto peccati homine deposito, fit novus [Ms., qui de veteris peccati homine fiat novus] in Christo. VERS. .---In toto corde meo exquisivi te, ne repellas me a mandatis tuis. Fecisti, inquit, ut toto corde meo exquirerem te; fac ut in mandatis tuis maneam: quae ut mihi possibilia sint adiuva me, et noli me ab eis repellere, id est, noli mihi auxilium tuum subtrahere. VERS. .---In corde meo abscondi eloquia tua, ut non peccem tibi. Continuo divinum quaesivit auxilium, ne in corde eius Dei eloquia sine fructu absconderentur, nisi opera iustitiae sequerentur. Cum enim hoc dixisset, adiunxit: VERS. .---Benedictus es, Domine, doce me iustificationes tuas. Ut quid enim dicit, doce me iustificationes tuas, nisi quia eas vult faciendo discere, non loquendo, vel memoria retinendo tantummodo? VERS. .---In labiis meis pronuntiavi omnia iudicia oris tui. Nihil, inquit, iudiciorum tuorum tacui, sed omnia prorsus in labiis meis enuntiavi, ea scilicet, quae mihi ore tuo, id est, eloquiorum tuorum praedicatione dixisti. VERS. .---In via testimoniorum tuorum delectatus sum, sicut in omnibus divitiis. Via testimoniorum Dei Christus est, in quo sunt omnes thesauri sapientiae et scientiae absconditi. In hac ergo via quasi in omnibus divitiis delectatur, qui vadit per illam. Multa erga nos sunt testimonia divinae dilectionis impleta, non dubium quin exspectentur implenda [Ms., non dubitat, quae exspectantur, implenda]. VERS. .---In mandatis tuis exercebor, et considerabo vias tuas. Exercitatio assiduitas operis est: et iste nisi exercitatus in mandatis Dei fuisset, non poterat considerare vias eius, id est apostolicas propheticasque doctrinas.  VERS. .---In iustificationibus tuis meditabor: non obliviscar sermones tuos. Ea meditor, in his exerceor, ut illa oblivioni non tradens, possim ea integre perfecteque complere. GIMEL VOX.  VERS. .---Retribue servo tuo, vivifica me: et custodiam sermones tuos. Quatuor enim sunt retributiones: aut mala pro malis retribuuntur, sicut Deus ignem aeternum retributurus est impiis. Aut bona pro bonis, sicut regnum aeternum retributurus est iustis. Aut bona pro malis, sicut Christus per gratiam iustificat impium. Aut mala pro bonis, sicut Iudaei per malitiam persecuti sunt Christum. Harum quatuor retributionum duae priores pertinent ad iustitiam, ut retribuantur mala pro malis, bona pro bonis. Tertia pertinet ad misericordiam, ut retribuantur bona pro malis. Quartam autem Deus nescit , nulli enim malum pro bono retribuit. Haec autem, quam tertio loco posui, primitus necessaria est: nisi enim Deus retribueret bona pro malis, nullo modo essent, quibus retribueret bona pro bonis. Sciens ergo verba Dei non posse custodiri per obedientiam, nisi videantur per intelligentiam, hoc quoque orationi addit et dicit: VERS. .---Revela oculos meos et considerabo mirabilia de lege tua. Da, inquit, mihi intellectum, quo possim mirabilia tuae legis inspicere, et virtutem praeceptorum tuorum videre. VERS. .---Incola ego sum in terra: non abscondas a me mandata tua. Ibi quisque est peregrinus, ubi absens a patria sua. Iste ergo, qui supernae Hierusalem civis ascriptus est, peregrinum se confitetur in terra, quia certus est de haereditate promissa. Sed quia tentatio est vita humana super terram, petit ne in tempore tribulationis et incolatus sui abscondantur ab eo mandata Dei. VERS. .---Concupivit anima mea desiderare iustificationes tuas in omni tempore. Ut sive manducem, sive bibam, sive aliud quid faciam, ea semper desiderem, mediter, apprehendam. Tu enim me iustificas, tua me facit gratia iustum, et bonum mihi est semper hoc desiderare, et in hoc tuo praesidio delectari. Alioquin iustus non ero, si defuerit mihi gratia tua, aut inflaverit me superbia. VERS. .---Increpasti superbos, maledicti qui declinant a mandatis tuis. Increpatio haec intelligenda est, quam primi hominum genitores sua transgressione meruerunt, declinantes a mandato Dei per superbiam, qua concupierunt, non quod Deus diligendum praecepit, sed quod diabolus invidendo persuasit. Omnis itaque superbus huic increpationi subiectus est, sive haereditario merito, sive voluntatis arbitrio. Superbi enim declinant a mandatis Dei. Aliud est quippe mandata eius per infirmitatem vel ignorantiam non implere, aliud ab eis per superbiam declinare. Tunc omnes impii plenam accipient maledictionem, cum audierint: Ite, maledicti, in ignem aeternum. VERS. .---Aufer a me opprobrium et contemptum, quia testimonia tua exquisivi. Non otiose nec somnolenter, sed strenue vigilanterque sancti testimonia divina exquisierunt, ut talia paterentur; ut est praeceptum Domini: Beati qui persecutionem patiuntur propter iustitiam, etc.. Sed haec oratio pro persecutoribus funditur non irrogando ultionem poenae, sed ut, dum conversi fuerint ad Dominum, martyribus tollatur opprobrium, quando et illi ipsam religionem coluerint. VERS. .---Etenim sederunt principes et adversum me loquebantur, servus autem tuus exercebatur in iustificationibus tuis. Quod in hoc versiculo Propheta in se loquitur, futurum in apostolis reliquisque martyribus videt, qui multa coram regibus et praesidibus, Domino hoc etiam pronuntiante, perpessi sunt, qui licet sint diversis poenis affecti usque ad sectionem cervicum, tamen semper se in Dei exercuerunt iustificationibus. VERS. .---Nam et testimonia tua meditatio mea est, et consilium meum iustificationes tuae sunt. Sic ergo exercebatur servus Christi, ut contra persequentes decertaret. Consilium persequentium principum fuit inventos martyres perdere; consilium patientium martyrum fuit, inimicos perditos invenire. Reddebant illi mala pro bonis, isti bona pro malis. Quid ergo mirum, si isti occidendo defecerunt, illi moriendo [vicerunt (Edit., vivificaverunt).] DALETH.   VERS. .---Adhaesit pavimento anima mea, vivifica me secundum verbum tuum. Corpori mortali animam coniunctam intelligo; ideo ne delictum invalescat, a te peto vivificari, sciens quoniam concupiscentia carnis mortem operatur. VERS. .---Vias meas enuntiavi et exaudisti me, doce me iustificationes tuas. Vias vocat actus humanos: Sine dubio actui ipso viae nomen imponit. Vias peccati mei confessus sum et remisisti; nunc doctrinam indulge, qua me iustificationes tuas edoceas . VERS. .---Viam iustificationum tuarum instrue me, et exercebor in mirabilibus tuis. Merito cohors sancta iustificationum viam intelligere quaerebat, quae vias suas, id est peccata, prodiderat: quia nisi illas damnemus, ad istam pervenire non possumus. Instrue me ad intellectum, id est pertinentem ad beatam vitam: et exercebor in mirabilibus tuis; utique sensu et prudentia, ut Vetus Testamentum ad spiritalem trahat intellectum. Mirabilia vocat ipsas, quas superius vocat, iustificationes. VERS. .---Dormitavit anima mea prae taedio: confirma me in verbis tuis. In huius habitaculi mortalis statione prae taedio imbecillitatis corporeae confirma me in verbis tuis, ut ablato peccati somno instanter in his vigilem. VERS. .---Viam iniquitatis amove a me et in lege tua miserere mei. Ad illam contemplationem veritatis evectus petit, quod in isto saeculo necessarium fuit, ut via iniquitatis, hoc est diaboli  ab eius infestationibus tolleretur. Et in lege tua miserere mei; apud te enim lex haec instituta est, ut semper miserearis. VERS. .---Viam veritatis elegi, iudicia tua non sum oblitus. Viam veritatis elegi, ubi currerem; iudicia tua non sum oblitus, ut currerem. Viam veritatis elegi Christum Filium Dei, quem praevidens venturum in mundum audio dicentem: Ego sum via, veritas et vita. Iudicia tua non sum oblitus; illa iudicia quae in Evangeliis proferens ait: Hoc est iudicium, ut omnis qui credit in Filium hominis, habeat vitam aeternam. VERS. .---Adhaesi testimoniis tuis, Domine, noli me confundere. Et quia his adhaerens anteriorum facinorum indulgentiam merui, quaeso ne me patiaris de te ratione peccati confundi. VERS. .---Viam mandatorum tuorum cucurri, cum dilatasti cor meum. Cordis dilatatio veritatis est dilectio, quod Dei munere fit, ut ei non timore poenae, sed amore iustitiae serviatur, cum charitas Dei diffunditur in cordibus nostris per Spiritum sanctum, qui datus est nobis. Ideo ergo ] viam mandatorum Dei cucurrit, quia cor eius Dominus dilatavit. VERS. .---Legem pone mihi, Domine, viam iustificationum tuarum, et exquiram eam semper. Hic iterum plebs procedit beata, in qua sibi legem petit constitui acquisitam. Prius iam dixit: Et in lege tua miserere mei, hoc est, in Veteri Testamento. Nunc autem novam legem sibi poni, veniente scilicet Domino Christo in carne, ut Christianorum fides firmaretur. Iugiter se dixit exquirere; illud enim exquiritur, quod magnis precibus postulatur indesinenter. VERS. .---Da mihi intellectum et scrutabor legem tuam et custodiam illam in toto corde meo. Ecclesia rogat ut intelligat discretionem inter bonum et malum, inter vitam et mortem, inter litteram et sensum. Ut intelligam, et praedicem, et opere impleam, et custodiam illam in toto corde meo, id est, ex tota dilectione. Quam pulchro ordine dixit? Prius petit, ut lex ei poneretur, hoc est, Novum Testamentum; deinde, ut legis ipsius intentionem cognoscere meruisset, quatenus eam tota integritate cordis servaret. VERS. .---Deduc me in semita mandatorum tuorum, quia ipsam volui. Semita minor est quam via, hoc est arcta et angusta via, hoc est altiora mandata, quae ducunt ad vitam. Mandata ista Novi Testamenti debemus accipere, ubi se perduci magnopere precabatur. Ipsam volui, hoc est Novi Testamenti gratiam divinam, per quam se ad coelorum regna noverat pervenire.  VERS. .---Inclina cor meum in testimonia tua, et non in avaritiam, dicit Ecclesia, id est in humilitate, ut illud: Discite a me quia mitis sum et humilis corde . Testimoniis quippe suis agit nobiscum Deus, ut eum gratis colamus, quod impedit avaritia, radix omnium malorum. Ergo non habeamus inclinatum cor in avaritiam: non colamus Dominum, nisi propter Dominum, ut sui cultus ipse sit merces. VERS. .---Averte oculos meos, ne videant vanitatem, in via tua vivifica me. Averte oculos meos, id est sensus meos, ne videant vanitatem, id est defectionem. Ac si dicat, in ista vanitate, quod est defectio, non habeam oculos meos, id est sensus meos, defixos, sed, inquit, in via tua vivifica me, hoc est in temetipso vel in tuis mandatis vivifica me in anima. VERS. .---Statue servo tuo eloquium tuum in timore tuo. Stabile fit eloquium Domini in corde nostro, cum fit quod eodem iubetur eloquio; et avellitur, cum contrarium opus agitur. Petit ergo servus Dei, ut in eo confirmetur obedientia perseverans, qua  de statu suo || nullo malae actionis moveatur impulsu: Quod per spiritum et timorem fit castum, quo cavetur ne offendatur charitas, non quo metuitur ne damnetur impietas. VERS. .---Amputa opprobrium meum quod suspicatus sum, quia iudicia tua iucunda. In sententia ista maximum ] humanitatis exponitur. Multi enim in opprobrium cadunt aliter quam habeat veritas suspicando: quam culpam rogat a se amputari. Suspicio enim saepissime probatur incerta, quae viro non convenit Christiano. Haec ergo suspicio ducit ad opprobrium, quod ex peccato nascitur. Merito sibi iucundum Domini dicebat esse decretum, per quod se et requiem reperisse noverat, et coronam perpetuam. VERS. .---Ecce concupivi mandata tua, in aequitate tua vivifica me. Fecisti me, inquit, cupidum mandatorum tuorum, fac et efficacem. Adiuva ut faciam quod commendas, dona ipse quod mandas. Unum est, Domine, tuae miserationis donum, ut eloquia sancta custodientes in tua aequitate vivificemur, hoc est, ut aequalem te Patri et Spiritui sancto fateamur  VERS. .---Et veniat super me misericordia tua, Domine, salutare tuum secundum eloquium tuum. Ad sextam litteram conversatio sancta pervenit, in qua sibi postulat salutarem Dominum debere concedi, qui est misericordia peccatorum, et vita fidelium, per quem salus gentibus venit. Secundum eloquium tuum, dixit, id est promissionem tuam, quam per prophetas promisisti. VERS. .---Et respondebo exprobrantibus mihi verbum, quia speravi in sermonibus tuis. Haec nobis indicat absolute sententia, respondendum esse viriliter adversantibus, ne malignantium praesumptio superior esse videatur. Exprobrant enim verbum qui Filium dicunt esse minorem Patre. Quia speravi, constanter his respondebo, qui vanam dicunt spem meam quam in te habeo, quia illorum spes inanis est. VERS. .---Et ne auferas de ore meo verbum veritatis usquequaque, quia in iudiciis tuis supersperavi. Rogat ut confessionem veritatis de eius ore nullae poenae, nullus terror, extorqueant. Cum dicit, usquequaque, significat verbum veritatis ad tempus aliquibus fuisse sublatum: Ut Petro contigit, qui ante galli cantum ter Dominum negavit: Et ipse tamen illud peccatum fletibus delevit, et sanguinis effusione mundavit. Quia in iudiciis tuis supersperavi. Iudicia enim Domini erant, quod turbae martyrum diversis cruciatibus agebantur  ad regna coelorum. VERS. .---Et custodiam legem tuam semper in saeculum et in saeculum saeculi. Iste et alii versus usque ad finem litterae non habent deprecationem, sed narrationem. Superius petit ut acciperet, hic de perceptis gratias agit. Semper omne tempus vitae praesentis ostendit: in saeculo vero futurum saeculum monstrat. ] autem, quam perpetuo custodire desiderat, charitas accipienda est, quia ipsa est plenitudo legis: et cessantibus caeteris mandatis sola permanet in aeternum.  VERS. .---Et ambulabam in latitudine, quia mandata tua exquisivi. Dilatatus enim sum in custodia legis tuae, quia mandata tua exquisivi. Diligenter ea perscrutans ad hoc exquisivi, ut crederem et intelligerem. VERS. .---Et loquebar de testimoniis tuis in conspectu regum, et non confundebar. Loquebatur [Edit., loquebar] de testimoniis Domini, quoniam  petiverat et acceperat, ut responderet exprobrantibus sibi verbum; qua firmitate roboratus ante reges saeculi dicit se non esse confusum, sed veritatem intrepidis sermonibus exercebat. VERS. .---Et meditabor in mandatis tuis, quae dilexi. Hic ostendit frequentatae meditationis ardorem. Meditari enim mandata non poterit, nisi qui ea assidua lectione percurrerit. Quae dilexi, inquit; negligere enim nunquam potest homo quae diligit. Addit, nimis, supra quam nulla potest dilectio reperiri. VERS. .---Et levabo manus meas ad mandata tua, quae dilexi, et exercebor in iustificationibus tuis. Superiori versu dixit, meditabor in mandatis tuis, quod ad virtutem respicit inspectivam; modo autem dixit, levabo manus meas, quod ad partem pertinet actualem. Levare enim manus non quasi a recordatione exciderit, admonet: et] significat bonis operibus occupari. Qui in malis actionibus detinetur, non levat manus suas. Et exercebor in iustificationibus tuis. Ibi meditabatur, ubi mentis fuit intentio [Edit., Ubi meditabar, ubi enim mentis est intentio]; hic exercebatur, ubi quaerebat operis frequentatione proficere. VERS. .---Memento verbi tui servo tuo, in quo mihi spem dedisti. Memento. Quod dicitur Deo memento, orantis desiderium, quo promissum accelerari poscit, ostenditur; [non Deus, quasi a recordatione exciderit, admonetur.] Memento ergo, inquit, verbi tui servo tuo: Hoc est, imple promissum tuum, in quo mihi spem dedisti, hoc est, in quo verbo sperare me fecisti. VERS. .---Haec me consolata est in humilitate mea, quia eloquium tuum vivificavit me. Consolationem inter aerumnas saeculi dedit spes [Ms. Consolatum inter aerumnas saeculi se dicit spe...] futurae vitae. In humilitate, quia sancta probatur humilitas, omnia sustinere patienter. Quia eloquium tuum vivificavit me. Causam reddit quare humilitas eius fuerit consolata, quia spes consolationis vivificat eum afflictum. VERS. .---Superbi inique agebant usquequaque, a lege autem tua non declinavi. Superbi inique. Superbos intelligi vult persecutores humilium, hoc est, impios persecutores piorum, et ideo subiecit: A lege autem tua non declinavi, quia hoc eum facere eorum persecutio compellebat. VERS. .---Memor fui iudiciorum tuorum a saeculo, Domine, et consolatus sum. Memor fui, ex quo genus humanum sumpsit exordium. Memor fui iudiciorum tuorum: Et quia probavi quod omnes viae tuae misericordia et veritas, consolationem accepi; auxilio gratiae tuae consolatus sum. Intellexi per spiritum sanctum quod tu venturus eras in carne. VERS. .---Defectio animae tenuit me pro peccatoribus derelinquentibus legem tuam. Vox Ecclesiae affectum miserationis ostendit, ut doleat super praevaricationes iniquorum. Necesse est ut sanctum virum alterius culpa contristet, dum animus pius salvos fieri universos desiderat. VERS. .---Cantabiles mihi erant iustificationes tuae, in loco peregrinationis meae. Cum dicitur, Cantabiles, significat psalmodiam cum magna delectatione peragendam. Cantus enim superelevat labores et aufert animo taedium. In loco incolatus mei, significat hunc mundum, ubi peregrinatur omnis qui in Domino Christo devotus est: Expulso quidem Adam de paradiso, in hac terra incolatum gerimus. VERS. .---Memor fui nocte nominis tui, Domine, et custodivi legem tuam. Oportet enim fragilitatem humanam, cum semper, tum impensius in nocturno tempore, memoriam facere Dominici nominis, cum aut recordatione divitiarum premitur, aut concupiscentiae igne torquetur: et praecipue hoc exorare, ut si legem Dei custodire coepit, ne ab eadem in aliquo divellatur. VERS. .---Haec mihi facta est, quia iustificationes tuas exquisivi. Facta est mihi haec lex consolatio et scandalum, ut diligentius iustificationes tuas scrutari valerem. VERS. .---Portio mea, Domine, dixi custodire legem tuam. Portio a parte dicta est: Illius enim partis sumus, cuius voluntatibus obedimus; unde merito portio piorum  Deus dicitur, quia regni eius sunt pii et sancti. Dixi custodire legem tuam. Dixi, id est, statui atque decrevi. Felix qui portionem non habet aliam, nisi Dominum: qui honores, divitias, cupiditates non amat, sed tantummodo Deum. VERS. .---Deprecatus sum faciem tuam in toto corde meo, miserere mei secundum eloquium tuum. Bene Propheta deprecatur faciem Dei, qui mundum cor se novit habere. Beati enim mundo corde, quoniam ipsi Deum videbunt. Miserere mei secundum eloquium tuum, per quod promisisti ut peccatorem in mortem non obrueres, sed misericorditer consolareris. VERS. .---Quia cogitavi vias meas, et converti pedes meos in testimonia tua. Ordinem humanae conversationis exponit: prius est enim ut nosmetipsos arguamus, et sic ad mandata Domini migremus. vias suas, id est, actus humanos, sed ei omnino displicebant; pedes suos convertit ad testimonia Domini gradienda, in quibus si quis ambulat, firma habet vestigia. VERS. .---Paratus sum et non sum turbatus, ut custodiam mandata tua. Paratus sum ad praedicandum, non sum turbatus ad tribulationem sustinendam propter Christum, ut custodiam mandata tua. Non me conturbaverunt iniqua exprobrantium iacula. VERS. .---Funes peccatorum circumplexi sunt me, et legem tuam non sum oblitus. Cum dicit, funes, ostendit tot esse laqueos, quot peccata committimus. Funes peccatorum, non ab eo quod sunt peccata declinatum est, sed ab eo quod sunt peccatores. Funes itaque peccatorum impedimenta suntinimicorum, sive spiritalium, sive carnalium. ] si implicant corpus, non implicent animam. Ob quae impedimenta iste legis Dei non est oblitus [Ms., In quo iste legis Dei non est oblitus...], quia sermo Dei non est alligatus. VERS. .---Media nocte surgebam ad confitendum tibi super iudicia iustificationis tuae. Media nox profunda tribulatio est, quia non sic affligebatur , ut surgere non valeret. Surgebat autem ut confiteretur Deo, iusto iudicio eius datam peccatoribus potestatem, qua sanctos persequerentur, quos adiuvat gratia Dei, ut huiusmodi exercitia facerent clariores. VERS. .---Particeps ego sum omnium timentium te, et custodientium mandata tua. Modo ecclesia particeps est ad illos qui Deum timent timore sancto, et sua mandata implent: particeps est cum illis in spe, fide et charitate. VERS. .---Misericordia tua, Domine, plena est terra, iustificationes tuas doce me. Misericordiam fecit, quando venit nos redimere; inde est plena terra, inde est sancta Ecclesia. Iustificationes tuas doce me; Hoc est tua mandata, ut illa intelligam et praedicem, et opere impleam. VERS. .---Bonitatem fecisti cum servo tuo, Domine, secundum verbum tuum. Vox Prophetae in persona Ecclesiae. Bonitatem fecisti, quando in carne venisti, et nos redemisti. Cum servo tuo, populo Christiano. Secundum verbum tuum; Verbum Patris Filius est. Secundum verbum tuum, ut peccantes non in ira punires, sed misericordia consolareris. VERS. .---Bonitatem, et disciplinam, et scientiam doce me, quia mandatis tuis credidi. Docet ergo Deus bonitatem, inspirando charitatis dulcedinem; docet disciplinam, cum in tribulationibus patientiam dedit: docet scientiam, cum salutarium mandatorum ipse cognoscitur tributor, quia in mandatis tuis credidi me vitam habere aeternam. VERS. .---Priusquam humiliarer, ego deliqui, propterea eloquium tuum custodivi. [Propter primum, inquit, delictum humiliatus sum, et ne rursum humilier, eloquium tuum custodivi.] Ita per gratiam tuam profuit experiri poenam, ut acquirerem obedientiam. VERS. .---Bonus es tu, Domine, et in bonitate tua doce me iustificationes tuas. Quia nemo bonus, nisi Deus solus. Vere vult autem facere iustificationes Dei, quando eas sine eius suavitate non vult discere. VERS. .---Multiplicata est super me iniquitas superborum, ego autem in toto corde meo scrutabor mandata tua. Multiplicatam super se dicit persequentium iniquitatem, et  ideo petit, ne macularetur ab eis. Ego autem in toto corde meo scrutabor mandata tua, ut quantum illi contendebant seducere , tantum iste videretur mandatis Dominicis adhaerere. VERS. .---Coagulatum est sicut lac cor eorum, ego vero legem tuam meditatus sum. Coagulatum in bono et in malo ponitur; hic autem in malo ponitur, hoc est superbia malorum: de qua superius dixit, quae more lactis in crassiorem substantiam constricta est; sed istum non potuerunt a lege Domini segregare, quia ipse pia sapientia superavit eos. VERS. .---Bonum mihi quod humiliasti me, ut discam iustificationes tuas. Bonum mihi, quod poenam convertisti mihi ad disciplinam, et humiliationem ad eruditionem: quia iustificationes tuas ita cupio noscere, ut faciam. Non enim est vera scientia in bonum, nisi ad hoc cognoscatur. VERS. .---Bonum mihi lex oris tui super millia auri et argenti. Lex oris Dei Christus est, qui non venit legem solvere, sed adimplere; quem praevidens propheta super omnes thesauros concupiscit, qui non solum amicos diligi, sed etiam inimicis praecepit ignosci. IOD, ID EST PRINCIPIUM.  VERS. .---Manus tuae fecerunt me et plasmaverunt me, da mihi intellectum, ut discam mandata tua. Magnum est enim, ut se homo intelligat manu Dei factum plasmatumque, et ad eius imaginem esse compositum; quod si agnoverit, scientiam poscere debet, ut mandata eius intelligat et custodiat. Manus Domini virtus et sapientia intelligendae sunt. Fecerunt ad animam, plasmaverunt ad corpus pertinet. Et quia anima prestiosior est corpore, ideo prius posuit fecerunt. VERS. .---Qui timent te, videbunt me et laetabuntur, quia in verba tua supersperavi. Vox Ecclesiae haec est, ut illi qui Dominum timent, videant suum intellectum et laetitiam habeant; quia Ecclesia, quando videt alios mandata Dei observare, magnam laetitiam habet: postea in invicem sic laetabuntur, et hic et in futurum. Quia in verbo  spero, id est, in Christo habeo spem. VERS. .---Cognovi, Domine, quia aequitas iudicia tua, et in veritate tua humiliasti me. Quod dicit, cognovisse se iudicia Domini, illud significat,  hominem animi tumore peccantem humiliatum corrigat, et supplicantem sibi divina misericordia recipiat. Quis enim dubitet summae aequitatis esse iudicium, ut qui per superbiam deliquit, devota humilitate purgetur. VERS. .---Fiat nunc misericordia tua, ut consoletur me, secundum eloquium tuum servo tuo. Fiat ergo misericordia tua secundum promissionem tuam, ut praesentibus muneribus accipiat mortalis vita solatium, et futura aeternitatis bona patienter exspectet. VERS. .---Veniant mihi miserationes tuae, et vivam, quia lex tua meditatio mea est. Sufficienter expressum est, quod per misericordiam consequamur vitam aeternam; illa autem meditatio beatos facit, qui operibus sanctis coelorum regna conquirunt. VERS. .---Confundantur superbi quia iniuste iniquitatem fecerunt in me, ego autem exercebor in mandatis tuis. Confundantur. Quamvis saeviant superbi, et iniquitatem operantur in sanctos, charitas tamen piorum non refrigescit, et mandatorum Dei exercitatio non desinit. VERS. .---Convertantur mihi timentes te, et qui noverunt testimonia tua. Hoc est, ut me docente cognoscentes ea ad te conversi fiant. Et qui noverunt testimonia tua, quos lectio quidem divina imbuit, sed necdum opus salutis instruxit. VERS. .---Fiat cor meum immaculatum. Hic cor pro anima ponitur, ac si dicat, fiat anima mea sine peccato mortali. In tuis iustificationibus, ut non confundar. Hoc est ut non habeam confusionem aeternam. VERS. .---Defecit in salutare  tuum anima mea, et in verbum tuum supersperavi. Iste defectus, non fide se defecisse, significat, sed in tanta desiderii magnitudine se fatigatum monstrat, ut ad defectum felicissimum perveniret. In salutare, quod Hebraice dicitur Iesus: et in Verbum tuum, id est, in Unigenitum, qui est virtus Dei.  VERS. .---Defecerunt oculi mei in eloquium tuum, dicentes, quando consolaberis me. Ecce rursus in oculis, sed utique interioribus, laudabilis et felix ille defectus, non veniens ex infirmitate animi, sed ex fortitudine desiderii in promissum Dei; hoc enim ait in eloquium tuum: tandiu enim dicit se defectum pertulisse, donec exspectata incarnatio Domini cordis aspectibus appareret. Quando consolaberis me, id est, quando veniet, quod promisisti? VERS. .---Quia factus sum sicut uter in pruina, iustificationes tuas non sum oblitus. Superius petiverat consolari, nunc causam reddit subveniendi. Uter enim corpus mortale significat, pruina beneficium conversionis ostendit. Sicut autem uter frigore glaciali contrahitur, sic carnis nostrae incentiva vitiorum afflictione poenitentiae tenuantur, ut iustificationum Domini non obliviscantur. VERS. .---Quot sunt dies servi tui, quando facies de persequentibus me iudicium? Sciens sanctorum coetus usque in finem saeculi tentationibus diabolicis membra Domini subiacere, interrogat, quando mundus iste finiretur, ut de persecutoribus, id est diabolo, cum ministris praeparata ultio compleatur: et celeritatem futuri iudicii optabat, in quo iam beatis erit requies, et gaudium sine fine mansurum. VERS. .---Narraverunt mihi iniqui fabulationes, sed non ut lex tua, Domine. Narraverunt. Fabulas vanarum opinionum, delectabilis eloquii arte compositas ab iniquis, dicit esse narratas; sed nihil se in eis utile reperisse, sicut in lege Domini, in qua eum veritas, non verba delectant. VERS. .---Omnia mandata tua veritas; iniqui persecuti sunt me, adiuva me. Contra haereticorum fabulationes dicit omnia mandata Domini esse veritatem. Iniqui persecuti sunt me, scilicet docendo perversa, suadendo falsa; ergo adiuva me, ut certem pro veritate tua usque ad mortem. VERS. .---Paulo minus consummaverunt me in terra, ego autem non dereliqui mandata tua. Valde me corporalia vitia in terram humiliassent, nisi custodissem mandata divina. VERS. .---Secundum misericordiam tuam, Domine, vivifica me: in aeternam vitam, quia iam non mihi vivo, vivit vero in me Christus. Ut custodiam testimonia oris tui. Vel ea quae in lege mandasti, vel illa quae in Evangeliis protulisti. VERS. .---In aeternum, Domine, verbum tuum permanet in coelo. Dicit verbum Domini permanere in coelo, id est in sanctis, quos de morte facit vivere, et de tribulatione gaudere; sive in coelestibus virtutibus, quae eius semper insistunt ministerio. VERS. .---In saeculum saeculi veritas tua, fundasti terram et permanet. Saeculum legem et prophetas; saeculi significat Evangelia et apostolos, in quibus est veritas, quae est Christus Dominus: terram autem, hoc est humanam naturam, ex parte totum significans, in sanctis fundavit, ut in sua credulitate permaneant: quia nisi ipse fundasset, non crederent, nec permanerent: fundasti terram et permanet. VERS. .---Ordinatione tua perseverat dies, quoniam omnia serviunt tibi. Quoties singulari numero dies ponitur, venturus ille sempiternus, qui sine nocte est, significatur; tunc illi omnia subiecta serviunt: serviunt et adversarii, licet non sponte, dum damnati poenas perennes suo iussu merito sustinebunt. VERS. .---Nisi quod lex tua meditatio mea est, tunc forte periissem in humilitate mea. Beata plebs martyrum in tanta tormentorum humiliatione afflicta asserit, se posse perire, nisi legis meditatio subveniret consolando, quae dixit: Beati qui persecutionem patiuntur. Lex ista fides est, quae per dilectionem operatur: in cuius meditatione permanens, per auxilium gratiae tuae promeretur, ut in tribulationum humilitate non pereat in aeternum. VERS. .---In aeternum non obliviscar iustificationes tuas, quia in ipsis vivificasti me. Iustificationes dicit legales observationes sub umbra, quae veritatis indicio venturae perfectionis beneficium praestabant. Has ergo iustificationes non debemus oblivisci, quae nobis fidei et vitae primordia praestiterunt. VERS. .---Tuus sum ego, salvum me fac, quoniam iustificationes tuas exquisivi. Ego tuus famulus, et tu Deus meus, a te posco salvari: quia vanitas non est mihi, nec sum inani gloriae deditus, sed iustificationibus tuis.  VERS. .---Me exspectaverunt peccatores, ut perderent me, testimonia tua intellexi. Longo me certamine adversae potestates impugnant, sed ego intelligens testimonia tua consolationem recepi ex eis. VERS. .---Omnis consummationis vidi finem, latum mandatum tuum nimis. Consummationem dicit omnium virtutum completivam perfectionem, cuius finis est Christus, quem credendo praevidit venturum, cuius et mandati latitudinem miratur. In quo nimirum charitatem significat, quae sua latitudine omnia mandata in se complectitur. Nam cum omnia mandata finientur, ipsa sola in aeternum manebit. VERS. .---Quomodo dilexi legem tuam, Domine? tota die meditatio mea est. Quomodo dilexi legem tuam? Sic, inquit, dilexi legem fidei, quae per dilectionem operatur, ut tota die, id est toto tempore, meditatio mea sit. VERS. .---Super inimicos meos prudentem me fecisti mandato tuo, quia in aeternum mihi est. Inimici prophetae Iudaei sunt, qui spiritualiter non intelligunt: quibus prudentiorem Propheta se dicit, quia in his mandatis quae in aeternum servat, venturum Dominum praevidet. VERS. .---Super omnes docentes me intellexi, quia testimonia tua meditatio mea est. Quos superiori versu inimicos dixit, hic doctores appellat, magistros scilicet Pharisaeos designans, qui se ad litteram tenentes spiritalem intelligentiam negligebant. Talibus ergo doctoribus cohors evangelica melius intelligit, quia, pravitatibus eorum repudiatis, sinceram doctrinam Domini per meditationem testimoniorum eius secundum veritatem intellectam [Ms., intellectus] accepit. VERS. .---Super seniores intellexi, quia mandata tua quaesivi. Melius utique populus novus intellexit, qui suscepit Christum eius mandata perquirendo, quam Iudaicus, qui eum mortificando occidit . VERS. .---Ab omni via mala prohibui pedes meos, ut custodiam verba tua. Ab omni via mala; membrorum est haec vox, non capitis. Non enim ipse Salvator corporis ullis concupiscentiis pulsabatur, ut ei necesse esset pedes suos custodire. Sic enim verba Dei possumus custodire, si post malas nostras concupiscentias non eamus. VERS. .---A iudiciis tuis non declinavi, quia tu legem posuisti mihi. Tu legem Evangelii posuisti mihi: illa enim Mosaica lex paedagogus fuit; ista totius plenitudinis donavit effectum. Merito ergo sanctus populus de hac lege gaudebat, quam credendo susceperat. VERS. .---Quam dulcia faucibus meis eloquia tua, Domine, super mel et favum ori meo. Fauces enim cordis arcana significant, ubi eloquia Domini spiritaliter intelliguntur et diliguntur. Mel est aperta doctrina, favus secreta. VERS. .---A mandatis tuis intellexi [quia homo ad occultorum sapientiam per obedientiam pervenit mandatorum] Propterea odio habui omnem viam iniquitatis. Necesse est enim ut oderit iniquitatem amore iustitiae. VERS. .---Lucerna pedibus meis verbum tuum, Domine, et lumen semitis meis. Si in huius saeculi noctibus in nobis verbi Dei luceat lumen, non incident pedes nostri in laqueos funium ac praecipitia fovearum, quae manus artis diabolicae in nostris offendiculis praeparavit. Et lumen semitis meis, ut hoc lumine praeeunte, dum vitae istius semitas gradimur, ad illam quae vera via est, perducamur. VERS. .---Iuravi et statui custodire iudicia iustitiae tuae. Iuravi autem appellavit iuramentum quod statuit per sacramentum, quia ita debet esse mens fixa in custodiendis iudiciis iustitiae Dei, ut sit omnino pro iuratione quod statuit. VERS. .---Humiliatus sum usquequaque, Domine, vivifica me secundum verbum tuum. Didicit humilitatem, quam Christus docuit, qui mitis est et humilis corde. Ideo nunc deprecatur, ut sicut ille post humilitatem formae servilis exaltatus est in gloriam Dei Patris, ita et iste ab hac humilitate corporea in vitam transferatur aeternam. VERS. .---Voluntaria oris mei beneplacita fac, Domine, et iudicia tua doce me. Vox Ecclesiae; ac si dicat, vota mea, quae tibi offero, beneplacita  sint, id est, acceptabilia et delectabilia. Et iudicia tua doce me, hoc est, tua mandata, ut intelligam et impleam.  VERS. .---Anima mea in manibus meis semper, et legem tuam non sum oblitus. Iustorum enim animae in manu Dei sunt, in cuius manu sumus et nos et sermones nostri. Et legem tuam, inquit, non sum oblitus. Tanquam ad non obliviscendam Dei legem in manibus ipsius adiuvetur eius memoria. VERS. .---Posuerunt peccatores laqueos mihi. Quos laqueos? secus viam positos et [Ms., quod laqueus secus viam ponitur et... ] si egressus fueris de via, cadis in laqueos. Quid sunt isti laquei, nisi retiacula diaboli, vel suggestiones daemonis? Vitia etiam et peccata possunt intelligi. Et in mandatis tuis non erravi. Vox Ecclesiae. Non erravi a mandatis tuis, sed consisto in operatione. VERS. .---Haereditate acquisivi testimonia tua in aeternum, quoniam exsultatio cordis mei sunt. Tua testimonia et tua praecepta, hoc est, mea haereditas in aeternum, et hic et in futuro. Quia exsultatio cordis mei sunt tua testimonia, hoc est, mea exsultatio, quia Ecclesia in mandatis Dei delectatur et exsultat. VERS. .---Inclinavi cor meum. Non fui superbus, sed humilis: et ideo inclinavi cor meum, ut te intelligerem; quia superbi non inclinant cor in humilitatem. Ad quid inclinavi cor meum? Dicit Ecclesia: ad faciendas iustificationes tuas, hoc est, mandata. In aeternum propter retributionem vitae aeternae, ut illam merear percipere. VERS. .---Iniquos odio habui et legem tuam dilexi. Cum dixisset, iniquos odio habui, posuit et quare, addendo, et legem tuam dilexi, ut demonstraret non se in hominibus iniquis odisse naturam, quia homines sunt; sed iniquitatem, quia legis, quam diligit, inimici sunt. VERS. .---Adiutor et susceptor meus es tu, et in verbum tuum supersperavi. Adiutor in praesenti, susceptor in futuro. Et in Verbo tuo sperabo, hoc est, in Christo, quia Verbum Patris Filius est. VERS. .---Declinate, a me maligni, et scrutabor mandata Dei mei. Maligni hic sunt daemones, vitia et peccata, vel adversariae potestates: Quia dum ipsi tibi tendiculas praeparant, et suggestiones pessimas, non potes scrutari mandata Dei tui, ut illa bene intelligas. Sed si volueris poenitentiam agere, segregare te habes ab illorum consortio. VERS. .---Suscipe me, secundum eloquium tuum et vivam, et non confundas me ab exspectatione mea. Vox Ecclesiae optantis ut veniat sponsus et suscipiat eam sponsam sibi, sicut promisit in eloquio prophetarum. Et vivam in iustitia, quia modo mortuus sum in peccatis. Et non confundas me, si ille quem exspecto et promisisti, veniat mihi. VERS. .---Adiuva me. Auxilium rogat; et salvus ero in anima, si veneris et me adiuves, et meditabor in tuis iustificationibus semper, sine fine. VERS. .---Sprevisti omnes discedentes a iustitiis tuis, quia iniusta cogitatio eorum. Declaratum est cur assumebatur iustificationum Domini frequens meditatio, quoniam spernuntur a Domino, qui ab eius iustificatione discedunt. Iustificatio est peccatorum pura confessio Domino: Qui tali se remedio salvari despiciunt, iniusta cogitatio eorum est. VERS. .---Praevaricatores reputavi omnes peccatores terrae, ideo dilexi omnia testimonia tua. Haec enim dicit Propheta in persona Ecclesiae, quia ante adventum Christi praevaricantes erant, quia sub debito tenebantur, propter praevaricationem primi hominis Adae. Non omnes peccatores praevaricatores, sed omnes praevaricatores peccatores. Ideo dilexi testimonia tua, ne in his praevaricator appaream. VERS. .---Infige timore tuo carnes meas, a iudiciis enim tuis timui. Metuo futurum iudicium, ideo cruci tuae configens omnes concupiscentias carnis, tibi convivere, tibi [commori, tibi consepeliri paratus sum, ut in futuro tibi] vivere merear. VERS. .---Feci iudicium et iustitiam, ne tradas me persequentibus me. Facit autem iudicium, quisquis contra se iudicat, et pravitates suas ante examen Domini iusta exsecratione condemnat: et iustitiam facimus quando per iustitiam nos iudicamus, quando delictorum  iudices sumus. Petit vero ne tradatur peccatoribus, qui peccata damnavit. Persequentes autem sunt diabolus  cum ministris suis, qui nos indefessa malitia persequuntur. Hinc etiam quotidie rogamus admoniti dicentes: Ne inducas nos in tentationem. VERS. .---Suscipe servum tuum in bonum, non calumnientur me superbi. Suscipe me, id est, ne illi impellant ut cadam in malum, tu suscipe in bonum. Illi calumniantur [Ms., calumnientur] in superbia, tu in humilitate defende, ut non mihi noceant calumniae superborum. VERS. .---Oculi mei defecerunt in salutare tuum, et in eloquium iustitiae tuae. in eloquium iustitiae Dei, hoc est, in promissionem Christi. Defecisse dixit oculos cordis sui: non quia intentio desiderantis animi victa succubuerit, sed quia in exspectationem gratiae Dei toto mentis ardore transierit. Iustitia autem quam dixit, Christus est, qui iustos facit. VERS. .---Fac cum servo tuo secundum misericordiam tuam, ut ipse vota mea perficiat: Et iustificationes tuas doce me, ut eorum humilitatem, sicut saepius optavi, possim advertere. VERS. .---Servus tuus sum ego, da mihi intellectum, ut sciam testimonia tua. A te ea discam et non ab haereticis vel Iudaeis. Quia nullum mihi tempus est ab exercitatione tuae servitutis otiosum. VERS. .---Tempus bene faciendi, Domine, dissipaverunt legem tuam. Iudaei utique, qui eam spiritaliter non intellexerunt. Sed veniet tempus, quando occulta illius Dominus faciet praedicatione evangelica reserari. VERS. .---Ideo dilexi mandata tua super aurum et topazion. Sicut enim aurum cunctorum metallorum praecellit pretium, ita topazius, omnium gemmarum in se continens pulchritudinem, omnium vincit honores. Ideo Propheta super haec omnia Dei mandata diligit, quia in his adventum Domini, qui mundum redempturus est, praenuntiatum intelligit. VERS. .---Propterea ad omnia mandata tua dirigebar, omnem viam iniquam odio habui. Qui super aurum et gemmas legem Domini diligebat, necesse fuit ut ad omnia mandata eius rectissimus appareret, et odisset perversam viam, quia meruit amare rectissimam. Iniqua siquidem via est, quae nos perducit ad vitia; recta autem virtutum, quae nobis indulgentiam et salutem tribuit. VERS. .---Mirabilia testimonia tua, Domine, ideo scrutata est ea anima mea. Vide in his aliud agi, aliud figurari. Ideoque, quod mihi mirum est, diligentius perscrutor, ut cuncta te declarante cognoscam. VERS. .---Declaratio sermonum tuorum illuminat me, et intellectum dat parvulis. Sancta plebs dicit se illuminatam declaratione sermonum Domini, utique prophetarum Domini, qui diu absconditi sunt: Ut est: Ecce virgo concipiet, etc. Et: Videbit omnis caro salutare Dei, etc.. Nunc per adventum Domini, illis sermonibus actis et completis, illuminata cernit omnia, Verbum carnem factum, Virginem peperisse, mutos locutos esse: haec autem omnia parvulis, id est humilibus praestant purum intellectum. VERS. .---Os meum aperui et attraxi spiritum, quia mandata tua desiderabam. Os meum aperui confitendo, sine te nil me posse; et attraxi in me spiritum gratiae, per quem confido  implere me posse quae desiderabam, id est mandata tua. VERS. .---Aspice in me et miserere mei, secundum iudicium diligentium nomen tuum. Id est, secundum iudicium quod in eos fecisti qui diligunt nomen tuum. Quoniam ut diligeremus  te, prius dilexisti nos. Iudicium quippe est Domini, ut nomen suum palam faciat, et misericordiam largiatur. VERS. .---Gressus meos dirige secundum eloquium tuum, et non dominetur mei omnis iniustitia. Gressus quid, nisi Dei praecepta, quae  iubendo, impleri faciat adiuvando? Gressus significat motus animae: hos sancta cohors secundum eloquium Domini postulat dirigi, qui rectum iter monstrant et mandant ingredi. Et non dominetur mei [Edit., ut... in eis] iniustitia; scivit enim quod in hac vita penitus excludi non poterat, cuius videlicet dominum sibimet subdere precatur. VERS. .---Redime me a calumniis hominum, ut custodiam mandata tua. Tu age infuso spiritu tuo, ne me calumniae hominum terroribus vincant, et a tuis mandatis  ad sua mala facienda traducant. Si enim hoc mecum egeris, inter ipsas calumnias custodiam mandata tua. VERS. .---Faciem, inquit, tuam illumina super servum tuum, id est, tuam manifesta, subveniendo et opitulando, praesentiam. Et doce me iustificationes tuas; doce, utique ut faciam. VERS. .---Exitus aquarum deduxerunt oculi mei, quia non custodierunt legem tuam. Veram semper agit poenitentiam hic sanctus, et non cessat fluentis lacrymarum antiqua delicta diluere, ut tu intelligas, nisi veram poenitentiam egeris, tibi facile non dimitti quae gesseris. Vera est enim poenitentia iugiter fletibus commissa diluere, et abluta non iterare. VERS. , .---Iustus es, Domine, et rectum iudicium tuum. Mandasti iustitiam testimonia tua, et veritatem tuam nimis. Magna est enim in utroque iustitia Dei, rectumque iudicium, quo et peccatori poena decernitur, et poenitenti iustificatio non denegatur. Nimis ad utrumque pertinet, sive ad iustitiam, sive ad veritatem. VERS. .---Tabescere me fecit zelus domus tuae, quia obliti sunt verba tua inimici mei. Zelus iste amoris est, non laboris: sancta enim aemulatione inimicos suos vult esse correctos; dolens et tabescens, quod obliti sint verborum Dei. VERS. .---Ignitum eloquium tuum vehementer, et servus tuus dilexit illud. Quia sicut peccatum consumit, ita peccantem, si convertatur, illuminat. Iste ignis sermo Christi est, de quo dicit: Ignem veni mittere in terram; quid autem volo, nisi ut ardeat (Luc. XII, )? Hunc ignem dicit se dilexisse, quia vitam confert, et honorem remediumque generi humano. VERS. .---Adolescentior sum ego et contemptus, iustificationes tuas non sum oblitus. Bene hic duorum populorum intelligitur significatio: quia iunior populus contemptus est a maiore, qui tamen, Dei gratia donante, mandata eius non est oblitus. VERS. .---Iustitia tua iustitia in aeternum, et lex tua veritas. Iustitia Domini manet in aeternum, et qui custodit eius veritatem, aeterna felicitate gaudebit. Hanc populus Christianus intellexit, et ideo veritate completus est, quae est Christus Dominus, qui dixit: Ego sum via, veritas et vita. VERS. .---Tribulatio et angustia invenerunt me, mandata tua meditatio mea est. Saevitia inimicorum infert huic iuniori tribulationem, sed non amittit charitatem. Meditatio enim ipsius mandata sunt Dei: ex quibus his, qui eum oderunt, dilectionem rependet. VERS. .---Aequitas testimonia tua in aeternum, intellectum da mihi, et vivam. Pulchre post  tribulationes et angustias, quae temporalia sunt, posita est aequitas in aeternum esse mandatorum Dei, ut tali spe unusquisque contemneret, quae temporalia esse sentiret. Da mihi intellectum, utique, ut mundi istius pericula transitura et temporanea intelligam. Vivifica me, spe scilicet futurae retributionis. VERS. .---Clamavi in toto corde meo, exaudi me, Domine, iustificationes tuas requiram. Hunc clamorem non corporeae vocis, sed mentis spiritalis esse saepe memoravimus, per quem iusti a Deo exaudiuntur: qui praecipue eorum  pium pandit affectum. Iustificationes autem dicit, non saeculi divitias se exquirere; neque ad noscendas tantum, sed ad implendas eas. VERS. .---Clamavi ad te, salvum me fac, ut custodiam mandata tua. Nunc demonstrat clamorem superius ad Deum effusum, hoc est, ut animam salva fidei ratione roboraret, et corpori praestaret sanitatem, revera utique, ut Domini mandata custodire possit. VERS. .---Praeveni in maturitate, et clamavi, in verba tua supersperavi. Immaturitas itaque nocturnum tempus est, quod non est maturum, id est opportunum, ut agant aliquid vigilando, quod etiam vulgo dici solet, hora importuna. Vetera vitia pudicitia iuvenili praevenit, qui per maturitatem vivacis animi nunquam spem suam a verbis Dei removet. VERS. .---Praevenerunt oculi mei ad te diluculo, ut meditarer eloquia tua. Non eum lux soporatum reperit, sed vigilantem strenue, et circa divina eloquia, oculorum spiritalium intentione, meditantem.  VERS. .---Vocem meam exaudi, Domine, secundum misericordiam tuam, et secundum iudicium tuum vivifica me. Definit in nullo homine esse praesumendum, nisi in sola Dei pietate, quae ex miseris beatos facit, ex captivis liberos, ex mortuis vivos. Secundum iudicium tuum, quo supplicantibus parcis: vivificari enim non potest, nisi qui in se propriam non habet vitam. VERS. .---Appropinquaverunt persequentes me iniquitati, a lege autem tua longe facti sunt. Tunc appropinquant, quando usque ad carnem cruciandam perimendamve perveniunt: sed quanto viciniores sunt persequentes isti, tanto longiores sunt a lege iustitiae. VERS. .---Prope es tu, Domine, et omnes viae tuae veritas. Contra illam proximitatem persecutionis, vicinitatem Domini sibi dicit remedium, unde salutis auxilium noverat venturum, non itineris locum, sed per veritatem mandatorum Dei cordibus sanctorum illapsam. VERS. .---Initio cognovi de testimoniis tuis, quia in aeternum fundasti ea. Quae sunt ista testimonia, nisi quibus testatus est Deus, daturum se  regnumque filiis sempiternum? Et ideo ipsa testimonia in aeternum fundata: quoniam id quod promisit, aeternum est; quoniam fundamentum promissionis est Christus, in quo huius spei testimonia vera sunt, quae hic ab initio cognovisse se dicit, quia verbis Ecclesiae loquitur, quae ab initio generis humani exorta nullis generationibus defuit. VERS. .---Vide humilitatem meam, et eripe me, quia legem tuam non sum oblitus. Quod hic vide, ait, ad martyres pertinet [Ms., quod hic videtur ad martyres pertinere], quorum corpus affligitur ut vilitas pecudum. Sequitur: Et eripe me, unde scilicet, nisi de poenarum urgentium necessitate et de periculo mortis? Legem vero hic illam sententiam dicit, quae ait: Omnis qui se exaltat, humiliabitur, et qui se humiliat, exaltabitur. Hanc se dicit non oblitum usque in finem vitae. VERS. .---Iudica iudicium meum, et redime me, propter eloquium tuum vivifica me. Iudicavi ego nihil me scire nisi Christum, qui ad redemptionem mundi venire promissus est: iuxta hoc ergo iudicium ego a te vivificer in eloquiis tuis. Redime me, quem redimere non poteras, nisi credentem. Propter eloquium tuum vivifica me. Illud scilicet eloquium, ubi promittit: Qui credit in me, non morietur in aeternum. VERS. .---Longe est a peccatoribus salus, quia iustificationes tuas non exquisierunt. Hoc specialiter intelligendum aestimo de Iudaeis, qui salutem, id est, Dominum Salvatorem, a se longius effecerunt non credendo ei; qui testimoniis non crediderunt, in quibus praefiguratus est adventus Domini Salvatoris. Ideo a salute longe facti sunt, qui respuerunt auctorem salutis. VERS. .---Misericordiae tuae multae, Domine, secundum iudicium tuum vivifica me. [Miserationes sunt Domini, per quas afflictis et sauciatis diversis modis subvenire dignatus est.] Secundum iudicium tuum vivifica me. Iudicium utique est, quod petere debemus, quando humilitatis satisfactione nos prosternimus, et peccata nostra confitemur: tunc enim iudicium Domini est, talibus misereri in confessione. VERS. .---Multi qui persequuntur me et tribulant me, a testimoniis tuis non declinavi. Vox ista est Ecclesiae in martyribus suis, qui inter tormenta et multiplicata supplicia persequentibus non cesserunt: inde et numerosa multitudo martyrum palmam invenit; quia a testimoniis Domini se nullatenus declinare testati sunt inter tormenta varia. VERS. .---Vidi non servantes pactum, et tabescebam, quia testimonia tua non custodierunt. Qui sunt qui pactum non servaverunt, nisi qui tribulationes multorum persequentium non ferentes, a Dei testimoniis declinaverunt? Haec ergo, inquit, cum viderem, tabescebam, dolens eos a tanta gloria decidisse. VERS. .---Vide, quia mandata tua dilexi, Domine, in misericordia tua vivifica me. Ipsa est fructuosa tolerantia, quae saevitiam persequentium dilectione suscipit mandatorum. VERS. .---Principium verborum tuorum veritas, et in aeternum omnia iudicia iustitiae tuae. A veritate tua, inquit, verba procedunt, et ideo vera sunt, et neminem fallunt; quibus pronuntiatur vita iusto, poena impio. VERS. .--- Principes persecuti sunt me gratis, et a verbis tuis formidavit cor meum. Terreni reges Ecclesiam Christi persecuti sunt, nullam causam persecutionis habentes, cum eos Christiani in nullo laederent. ] Christianis negationem veritatis extorquere non possent, habuerunt verba minantia, intulerunt saeva supplicia: sed ipsi martyres verbi Domini meminerant: Nolite timere eos, qui occidunt corpus. VERS. .---Laetabor ego super eloquia tua, sicut qui invenit spolia multa. Martyres, quamvis humili sorte morerentur, inveniebant spolia multa, quando praemia divina recipiebant; ipsos quoque persecutores conversos ad Dominum gaudebant, ut ipsi magis fieren spolia, qui vitas adimerent  innocentium. Et ideo laetari se dicit in eloquiis Domini, id est, in admonitionibus sacris, sicut victor praedam accipiens. VERS. .---Iniquitatem odio habui et abominatus sum, legem autem tuam dilexi. Mente contuendum est, quod [amorem bonarum, malarum rerum odio comprobavit, quoniam (Edit., amor est bonarum malarumve rerum, ideo comprobavit, quomodo)] animus noster, si iniquitatem reciperet, nequaquam se legi dominicae sub integritate cuniungeret. Non dicit hominem iniquum, sed iniquitatem se dicit odisse, et eam abominatum fuisse, quod a lege sit aliena; seque legem Domini perfecta voluntate diligere. Qui sunt qui diligunt Dominum, nisi qui oderunt iniquitates? VERS. .---Septies in die laudem dixi tibi super iudicia iustitiae tuae. Si ad litteram hunc numerum velimus advertere, septem illas significat vices [Edit., voces], quibus se monachorum pia devotio consolatur, id est, Matutinum, Tertia, Sexta, Nona, Lucernaria, Completorium, Nocturnum [Matutinos Completorios, Nocturnos]. Si vero spiritaliter intendas, continuationem magis dictam sapienter advertis, ut est illud: Benedicam Dominum in omni tempore. Septies Deum per diem laudat, quia mens eius in pleno splendore perdurans, ad illum septimum diem, id est, sabbatorum sabbatum, qui est requies aeterna, festinat. VERS. .---Pax multa diligentibus legem tuam, Domine, et non est illis scandalum. Pax multa mentis puritas et fidei copia declaratur, quae contra vitia decenter opponimus: nam Deum falso amore diligit, qui scandalizatur in fratrem. VERS. .---Exspectabam salutare tuum, Domine, et mandata tua dilexi. Iesum Dominum omnium salutare exspectamus, et ea, quae in lege et prophetis mandata fuerunt, feci. Spes praemii dilectionem generat mandati. VERS. .---Custodivit anima mea testimonia tua, et dilexit ea vehementer. Custodivit ad tolerantiam martyris pertinet; dilexit vero ad charitatem tormentis omnibus fortiorem: et ipsa dilectio vehementer augenda est, quia totius amicitiae ibi explicatur charitas [Ms., agenda est, quia totius animi nisibus explicatur]. VERS. .---Servavi mandata tua et testimonia tua, quia omnes viae meae in conspectu tuo Domine. Servat autem praecepta et testimonia, qui vias Dei incedit, nec quidquam in actu vel cogitatu agit, quod divina contemplatione habeatur indignum. VERS. .---Appropinquet oratio [Ms., Adpropiet deprecatio] mea in conspectu tuo, Domine, iuxta eloquium tuum da mihi intellectum. Proximam tibi fieri orationem meam deprecor, Domine, ut a te intellectum capiens, nil aliud nisi quod oportet, exorem. VERS. .---Intret oratio mea in conspectu tuo, Domine, secundum eloquium tuum eripe me. Gradatim ascendit sancta petitio nostra: qui ante dixit: Appropinquet, nunc dicit intret. Prius fuerat, ut appropinquaret, deinde ut in conspectum Domini intrare posset. Et superius dixit, secundum eloquium tuum [da mihi intellectum, hic dicit, secundum eloquium tuum] eripe me, ut et ibi superna videat, quae desiderat, et hic aeternae concupiscentiae labe purgetur. VERS. .---Eructabunt labia mea hymnum, cum docueris me iustificationes tuas. Si per puram conscientiam reserata fuerint a te labia mea, tunc dignum laudationis proferent hymnum: et illum scilicet hymnum, quem a tuis iustificationibus imbutus edocear. VERS. .--- Pronuntiabit lingua mea eloquium tuum, quia omnia mandata tua aequitas. Nihil est enim aliud in eloquiis tuis, Domine, nisi pax, nisi aequitas, nisi vita: hoc corde credam, hoc labiis eloquar, hoc lingua pronuntiabo. VERS. .---Fiat manus tua, ut salvet me, quoniam mandata tua elegi. Cum dicit: Fiat manus tua, designat Dominum Salvatorem, qui factus ex semine David secundum carnem, per quem facta sunt universa, et reguntur. Manum enim hic dexteram debemus accipere. Postulat autem venire Salvatorem, per quem se noverat salvandum. Quod autem dicit: Elegi mandata tua, omnia se pericula amori Domini postposuisse testatur. VERS. .---Concupivi salutare tuum, Domine, et lex tua meditatio mea est. Ipsum videre concupiveram, quem de utero virginali illis adhuc temporibus credebam esse venturum; et ut sibi hanc scientiam de Scripturis divinis pervenisse demonstraret, sequitur: Et lex tua meditatio mea est. In prophetis enim concupiverat Christum Dominum nasciturum, de quo lex et prophetae loquebantur. VERS. .---Vivet anima mea, et laudabit te, et iudicia tua adiuvabunt me. Ad ipsum loquitur, quem desiderat intueri, promittens animam suam in aeternum vivere, quam salubriter noverat credidisse. Laudabit te, cantico scilicet novo per fidem puram. Iudicia autem dicit, quae famulis suis Dominus dicturum se promittit, ut est: Venite, benedicti. VERS. .---Erravi sicut ovis, quae periit; quaere servum tuum, Domine, quia mandata tua non sum oblitus. Una ovis, est congregatio sanctorum et fidelium; et unus est pastor Dominus Christus eorum. Et respice quam infimae rei comparati sunt homines, quando Christi gratiam deserunt: ovi videlicet erranti, quae pericula patitur  luporum; et bene dictum est, quae perierat, ut cognosceres misericordia Domini fuisse repertam.  gloria cum aeterno Patre et Spiritu sancto in saecula saeculorum. Amen. MAGISTRI ALBINI FLACCI ALCUINI EXPOSITIO IN PSALMOS GRADUALES, QUI ET CANTICUM GRADUUM DICUNTUR.  Gradus sunt ascendentium vel descendentium: sed hi gradus XV ascendentium sunt, quem numerum, id est, si a primo usque ad ultimum computes, fiunt centum viginti. Super quem numerum Spiritus sanctus in coenaculo, id est, loco ascensionis venit, ut nobis monstraret, per hos XV gradus ad summae perfectionis altitudinem ascendendum esse. Ideo Deus [Ms. Dominus] de coelo descendit ad nos in terram, ut nos de terra ascendamus in coelum. Ideo ille descendit in vallem lacrymarum nostrarum, ut nos ascendamus in beatitudinem laetitiae illius. Sed audiamus unde iste, qui hos psalmos nobis ad salutem decantavit, initium ascendendi inchoarit, vel quomodo nos ascendere voluerit. Siquidem primus gradus ascensionis nostrae est humilitas, ut intelligamus nos peccatores, et ad Dei gratiam nobis convolandum esse, ideo ait: PSALMUS CXIX.  VERS. .---Ad Dominum, cum tribularer, clamavi, et exaudivit me. Tribulatio est haec vita, ex qua, qui humiliter ad Deum clamant, sicut Publicanus qui ait: Deus propitius esto mihi peccatori (Luc. XVIII, ), exaudiuntur. Sed videamus quid iste poenitens clamet. VERS. .---Domine, libera a labiis iniquis, et a lingua dolosa. Labia iniqua sunt, quae nos suggerendo ad iniquitatem sollicitare nituntur; lingua dolosa est, quae nos avertere vult de via iustitiae. Illa nos ad peccandum suggerunt; ista nos a benefaciendo retrahit. Sed consideremus, quid nobis ad has preces respondeat Dominus. VERS. .--- Quid detur tibi, aut quid apponatur tibi ad linguam dolosam? Ecce quid tibi dabitur ad respondendum linguae dolosae, quae solet, non consulendo tibi, sed subvertendo te, dicere: Non potes saeculum dimittere, non potes tam arctam  et tam angustam portam ingredi. VERS. .---Sagittae potentis acutae cum carbonibus desolatoriis. Id est, quod in Evangelio dicitur: Apud homines hoc impossibile est, apud Deum omnia possibilia sunt. Sagittae potentis verba Dei sunt, quae transfigunt corda nostra ad contemnendum saeculum, et ad amandum Deum: ex quibus sagittis amor excitatur, non interitus comparatur. Cum carbonibus desolatoriis, id est vastatoriis. Sed si parum est verbis sagittare, sufficiat exemplis demonstrare. Qui fuerant peccatis nigri et frigidi, iterum charitate Dei accensi vastaverunt et destruxerunt opera diaboli in cordibus suis, ut praepararent habitationem Deo in semetipsis, et post multa peccata multum dilexerunt Deum: ideo multum dimittetur eis. Sequitur vero: VERS. , .---Heu me! quia incolatus meus prolongatus est, habitavi cum habitantibus Cedar, multum incola fuit anima mea. Ecce iste a lingua dolosa liberatus, verbo Dei sagittatus, exemplis multorum roboratus, quid proficiat, quove ascendere quaerat, videamus. Heu me! inquit, quod incolatus meus prolongatus est! Vox dolentis et miseriam plangentis, quod diu peregrinatione huius mortalitatis incolatus eius prolongetur. Incola vero est qui terram alienam colit. Unde iste se plangit, et ad patriam suspirans redire, addidit: Habitavi cum habitantibus Cedar. Cedar tenebrae interpretantur. Significat autem peccatores, inter quos in hoc saeculo iusti peregrinantur, necdum extremo iudicii ventilabro area, id est Ecclesia, purgata et segregata: unde iste desiderans ascendere ait: Multum incola fuit anima mea. Corpus locis, et anima affectibus peregrinatur. Unde iste sagitta charitatis vulneratus toto desiderio ad coelestem anhelat patriam. Sequitur: VERS. .---Cum his qui oderunt pacem, eram pacificus, cum loquebar illis, impugnabant me gratis. Qui sunt qui oderunt pacem, nisi qui scindunt unitatem Ecclesiae, volentes doctores veritatis videri, cum sint magistri erroris? Dum loquebar illis, impugnabant me gratis. Qui impugnare contendunt doctores ecclesiasticae fidei, et hoc gratis: quia illos corrigere quaerunt, et unitati sanctae Ecclesiae coniungere. PSALMUS CXX.  Primus gradus ascensionis nostrae humilitatis nostrae contribulatio, secundus est fides. Et sciendum est quod nihil aliud sunt hi gradus ascensionis nostrae, nisi salutis nostrae profectus; ideo in his canticis docemur ascendere, sed ascendere in corde, in affectu bono, in fide et spe et charitate, et in desiderio perpetuitatis et vitae aeternae. Unde in hoc sequente psalmo dixit: VERS. . Levavi oculos meos in montes, unde veniet auxilium mihi. Montes isti, sancti sunt in altitudine positi, claritate illuminati, sed ab illo qui est lux vera, quae illuminat omnem hominem venientem in hunc mundum. Unde consequenter per fidem intellexit iste ascensor ab hoc monte [Edit., ad hunc montem], qui est super verticem montium elevatus, auxilium sibi esse petendum, sperandum accipiendumque; ideo ait: VERS. .---Auxilium meum a Domino, qui fecit coelum et terram. Et subsecutus adiunxit, loquens ad illum montem a quo sibi unicum speravit auxilium: VERS. .---Non des in commotionem pedem meum, neque dormitet qui custodit te. Fac firmum stare pedem meum in ascensione salutis meae, in humilitatis vel rectae fidei gradu. Ad proficiendum charitas pedem movet [ad cadendum superbia movet]. Recte ergo iste audiens, ut ascendat et non cadat, ut incola in valle [Ms., ut a convalle] plorationis proficiat, non in tumore superbiae deficiat, ait Domino: Ne des in commotionem pedem meum. Et Deus ait illi: Neque dormitet qui custodit. te: crede in eum qui nunquam dormitat [et ille custodiet te]. Quis est ille  qui nunquam dormitat, nisi ille de quo Apostolus ait: Mors illi ultra non dominabitur? Ideo consequenter addidit: VERS. .---Ecce non dormitabit, neque dormiet, qui custodit Israel. Esto Israel, id est vir videns Deum, in fide et charitate, et nunquam illius dormiet gratia a custodia tua: et quasi iste interrogaret se, quis est qui non dormitat? Dictum est ei: VERS. .---Dominus custodit te. Et quomodo custodiet te? Dominus protectio tua super manum dexterae tuae. Manus potestatem, dextera aeternam felicitatem significat. Dominus protectio tua super manum dexterae tuae, id est, si credideris in eum, proteget te, ut potestatem habeas in dextera parte stare aeterni Iudicis, et audire desiderabilem sententiam: Venite, benedicti Patris mei, percipite regnum, et reliqua. Adhuc quasi quaerenti respondetur, in quo custodiet eum Dominus? VERS. .---Per diem sol non uret te, neque luna per noctem. custodiet te, id est, in fide recta servabit te, sive in aeternis, sive in temporalibus; sive in fide sanctae Trinitatis, quae hic solis nomine designatur; sive in fide sanctae Ecclesiae, quae hic lunae nomine demonstratur: ut non erret vel scandalizetur fides tua. Nam motio  scandalum significat. [Item duo sunt praecepta charitatis, id est Dei et proximi.] Quisquis igitur errat in ipsa substantia veritatis, a sole uritur; et per diem uritur, quia in ipsa sapientia errat. Quisquis in Ecclesia et carne Christi, qui est caput Ecclesiae, non scandalizatur, a luna non uritur. Per diem sol non uret te, neque luna per noctem. Quare? Quia VERS. .---Dominus custodit te ab omni malo, custodiat animam tuam Dominus. A scandalis in sole, et a scandalis in luna. Ab omni malo te custodit, id est, animam tuam ab omni infidelitate, ut ipsa non cedat infidelibus, non frangatur tribulationibus. VERS. .---Dominus custodiat introitum tuum et exitum tuum, ex hoc nunc et usque in saeculum. Quando tentamur, intramus; quando vincimus, eximus: custodiat ergo nos intrantes ad fidem, custodiat nos exeuntes ad praemia, et hoc in saeculum ubi sancti regnaturi sunt cum Christo. PSALMUS CXXI.  Pervenit itaque vir iste ad tertium ascensionis gradum, id est in desiderium coelestis Hierusalem, ad quam spe ascendere se gaudebat, licet adhuc hic in terrenis laboraret; ideo ait: VERS. .---Laetatus sum in his quae dicta sunt mihi, in domum Domini ibimus. Laetatus sum in prophetis, laetatus sum in apostolis, imo et in omnibus sanctis, qui mihi dicunt: In domum Domini ibimus; qui dicunt, currite, festinate in domum Domini, id est, in coelestem Hierusalem properate. VERS. .---Stantes erant pedes nostri in atriis tuis, Hierusalem. Stantes, id est permanentes; pedes nostri, id est, praemia bonorum operum: in atriis tuis, Hierusalem, id est, in coelestibus habitationibus. Atria dicit plurali numero, ipsa Veritate dicente: In domo Patris mei multae sunt mansiones . Quasi iste amator quaerat, quae sit ista Hierusalem, dictum est ei: VERS. .---Hierusalem quae aedificatur ut civitas, cuius participatio eius in idipsum. Hierusalem, quae ex vivis lapidibus construitur; quae aedificatur ut civitas, non terreni regis, sed coelestis; non temporalis, sed aeterna Hierusalem. Cuius participatio eius in idipsum. Quod semper idem est, idipsum est. Quis est, qui semper idem est [Edit. Quid est quod semper est], nisi Deus, qui dixit: Ego sum qui sum; qui descendit, ut ascenderemus; qui participavit nostrae mortalitati (nam Verbum caro factum est, et habitavit in nobis) ut participare possemus suae aeternitati? Nam de plenitudine eius omnes accepimus. Qui sunt autem qui ascensuri sunt in istam civitatem, ad istam participationem, consequenter exposuit, dicens: VERS. .---Illuc enim ascenderunt tribus, tribus Domini, testimonium Israel ad confitendum nomini Domini. Non tribus terrae, de quibus dicitur: Et plangent eum omnes tribus terrae, sed tribus Domini, quas duodecim apostoli iudicaturi erunt,  secernentes eos ab illis, quae sunt tribus diaboli: harum enim testimonium in Israel, id est, in illis qui vident Deum. Ad quid ascendunt? Ad confitendum nomini tuo, Domine: sicut dictum est: Confessio et pulchritudo in conspectu eius. VERS. .---Quia illic sederunt sedes in iudicio, sedes super domum David. Quae sunt hae sedes, nisi sancti apostoli et praedicatores mundi, in quibus sedet ipse Deus ad iudicandum orbem? Nam ipse Deus dixit: Coelum mihi sedes est. Et in Psalmo Coeli enarrant gloriam Dei: Qui sunt isti coeli, nisi sancti apostoli, quorum sonus exivit in orbem terrae? Unde dictum est, anima iusti sedes est sapientiae, id est, in anima iusti sapientia sedet. Haec sapientia Deus est qui dixit: Et habitabo in illis, et illi mihi erunt in populos, et ego ero illis in Deum. Sedes super domum David, id est, super familiam David: domus David Ecclesia est. VERS. .---Rogate quae ad pacem sunt Ierusalem, et abundantia diligentibus te. Rogate, duobus modis intelligitur: vel interrogate, vel precamini; id est, interrogate vel precamini, quomodo possitis habere pacem in Ierusalem. Vel ad illas sedes sermo dirigitur, ut illi in iudicio interrogent qui sunt qui ad Ierusalem pertineant, de quibus dictum est: Beati pacifici, quoniam filii Dei vocabuntur. Iterum sermo ad illam dirigitur Ierusalem: Et abundantia diligentibus te, id est, omnium bonorum abundantiam habent, qui coelestem diligunt Ierusalem: hic abundantiam in spe, illic abundantiam in re. Unde consequenter ait: VERS. .---Fiat pax in virtute tua, et abundantia in turribus tuis. Id est, in dilectione tua; virtus enim tua, o Ierusalem, dilectione Dei et proximi constat: per istam pacem, et per istam virtutem abundantia erit in turribus tuis, id est, in excelsis tuis, qui paulo ante sedes dicebantur. Multi sunt in dextera stantes, sed pauci in iudicio sedentes. Sedentes ideo in turribus tuis, o Ierusalem, dixit huius pacis et huius civitatis amator: VERS. .---Propter fratres meos et proximos meos loquebar pacem de te. Non propter me, non propter terrenos honores, non propter divitias saeculi, sed propter fratres meos et proximos meos, scilicet filios tuos [hanc pacem loquor, hanc pacem praedico illis quatenus] hanc pacem percipiant, et permaneant in illa. VERS. .---Propter domum Domini Dei mei quaesivi bona tibi. Id est, ut augeatur numerus filiorum tuorum, ut omnes ad te currant, et dicat unusquisque alteri: eamus in domum Domini: Venite, ascendamus ad montem Domini, et ad domum Dei Iacob, et docebit nos vias suas, quia de Sion exibit lex, et verbum Domini de Ierusalem (Isai. II, ). PSALMUS CXXII.  Videamus, quid iste ascensor in domo Dei stans, et in quartum fiduciae gradum perveniens dixit: VERS. .---Ad te levavi oculos meos, qui habitas in coelo. Levemus oculos nostros a terrenis ad coelestia, a nobis ad Dominum; displiceamus nobis, ut placeamus Deo, qui habitat in coelo, hoc est, in unitate sanctorum. Sicut spiritaliter oculos levare, ita spiritaliter coelum intelligere debemus. Ubi habitat Deus, ibi cordis nostri in charitate levandi  sunt. [Hoc ut firmius intelligatur, exemplo iste amator se roboravit.] VERS. .---Ecce sicut oculi servorum in manibus dominorum suorum: et sicut oculi ancillae in manibus dominae suae, ita oculi nostri ad Dominum Deum nostrum, donec misereatur nostri. Cum ergo audis Christum, leva oculos tuos ad Dominum Deum tuum: cum audis Dominum, leva oculos tuos ad sapientiam et Dei virtutem. Leva oculos tuos ad dominam tuam, quia servus et ancilla es: servus, quia populus es; ancilla, quia Ecclesia es. Sed ipsa ancilla sponsa facta est. Unus loquitur, et omnes in uno loquuntur, quia omnes unum sunt in Christo: unus populus, una Ecclesia, unus grex ad unum pastorem pertinens.  Donec misereatur nostri, id est, donec ab huius vitae tribulationibus, et ab huius viae molestiis liberet nos, et in aeterna patria constituat, quos hic per tentationes varias erudire non desinit. Et quid iste clamet audiamus. VERS. .---Miserere nostri, Domine, miserere nostri, quia multum repleti sumus despectione. Miserere nostri, ut fidem rectam teneamus; miserere nostri, ut opera fidei convenientia perficiamus. Quia multum repleti sumus despectione, id est, huius saeculi tentationibus. VERS. .---Et repleta est anima nostra opprobrium abundantibus et despectio superbis. Et qui sunt qui opprobrium faciunt, consequenter exponit: opprobrium abundantibus [his qui huius saeculi felicitatibus gaudent]; et despectio superbis, qui in divitiis suis despiciunt pauperes Christi, de quibus dicitur: Beati pauperes, quoniam ipsorum est regnum coelorum. PSALMUS CXXIII.  In quinto Graduum, hoc est, in patientiae soliditate, amator iste stans, haec dicendo decantat: VERS. , .---Nisi quia Dominus erat in nobis, dicat nunc Israel, nisi quia Dominus erat in nobis. Vox ista sanctorum sive martyrum, sive tribulationes in hoc saeculo patientium existit; quasi diceret: nisi Dominus nobis esset adiutor, nequaquam has tribulationes, et has passiones, et has persecutiones sustinere potuissemus; sed quia ille in nobis est, facile omnia pertransire valemus, quae in hoc saeculo dura videntur. Hoc dicat Israel, hoc est, vir videns Deum hoc cogitet, quia Deus haec opera in illo complet. Dum insurgerent homines in nos, forte vivos deglutissent nos. Ad devorandum nos, et quasi vivos glutiendum insurgebant. Quis horum tam immanes et tam immites persecutiones sustineret, nisi Dominus adiuvisset eos, qui nunquam derelinquit sperantes in se? Igitur in primo psalmo Graduum de dolosa lingua et blanda seductione se liberatum esse testatus est; nunc autem hoc psalmo de aperta persecutione se redemptum esse per Dei et Domini misericordiam enarrat, quatenus et spiritales, et corporales vinceret persecutiones, vel in occulta tentatione, vel in aperta persecutione. Quod vero in antecedentibus psalmis quasi una persona loquitur, hic vero plurali numero dicit: illud significat propter unitatem corporis Christi: hoc etiam, quia multa sunt membra ad caput illud, quod est Christus, pertinentia. VERS. , .---Dum irasceretur furor eorum in nos, forsitan aqua absorbuisset nos. Vox martyris est truculentum persecutoris animum ostendentis: forsitan velut aqua  absorbuisset nos. Aqua populum impium significat, qui quaerit [Ms., aquas hic populos impiorum significat, qui quaerunt] sanctos devorare. VERS. .---Torrentem pertransivit anima nostra, forsitan pertransisset anima nostra aquam intolerabilem. Immanitatem persecutionis significat torrentis nomine. Aquam intolerabilem, hoc est, incredibilem rabiem iniquorum perpessi sumus; et nisi Dominus esset in nobis, nullatenus evadere potuisset fragilitas nostra has immanissimas persecutiones. Ad laudem liberatoris sui ista victrix adversariorum [cohors convertit (Edit., concorditer conversa est)], dicens: VERS. .---Benedictus Dominus, qui non dedit nos in captionem dentibus eorum. Benedictus Deus qui vicit mundum; per quem nos vincimus, per quem nos liberati sumus a persecutorum dirissimis [Edit., a persecutione et dirissimis] dentibus: et hoc, quia Deus erat in nobis. VERS. .---Anima nostra sicut passer erepta est de laqueo venantium. Passer iste Christus est: et sicut ille liberatus est ab omni iniquitate, et a persecutione impiorum, et victor gloriosus ad paternam rediit sedem: sic nos per illum liberati sumus, et non sumus dati in laqueos diabolicae fraudis, nec in manus venantium. Nos vitam perdidimus, sed fidem servavimus: et melius quod perdidimus, inventi sumus, ipsa dicente Veritate: Qui perdiderit animam suam propter me inveniet eam. Et huius adhortationis et patientiae, et roboris quis est auctor  in nobis, nisi ille qui fecit coelum et terram? Ipse qui fecit, ipse redemit; et ipse qui redemit, ipse remunerat: ipsi dicimus semper: Adiutorium nostrum in nomine Domini, qui fecit coelum et terram. PSALMUS CXXIV.  Modo incipit de stabilitate aeternae Ierusalem dicere, et de illorum fiducia et stabilitate, qui ad eam toto desiderio festinant, dicentes: VERS. .---Qui confidunt in Domino sicut mons Sion, non commovebitur in aeternum, qui habitat in Ierusalem. Fides quae ad Deum est, stabilem facit vitam; nec ullis tentationibus moveri potest, qui supra firmam petram suam construit domum. Quis est mons Sion nisi Christus, qui est in vertice montium, et elevabitur super colles, et fluent ad eum omnes gentes ? Sion est Ecclesia, in qua speculum vitae et aeternitatis visio, cuius caput est Christus. Ecce quaerit iste ascensor spiritalium graduum, qualis sit ista Ierusalem, in qua sanctorum chorus habitat, et respondetur ei: VERS. .---Montes in circuitu eius, et Dominus in circuitu populi sui, ex hoc nunc et usque in saeculum. Isti montes sunt angeli, sunt prophetae, et praedicatores sancti, qui muniunt istam Ierusalem. Et ne hoc tibi parvum videretur, quod tales montes habet in circuitu, statim subiunxit: Et Dominus in circuitu populi sui. Ecce quales habemus muros, quales munitiones, quales defensores! Maneamus intra septa Ierusalem, et non timeamus insidias diaboli, nec sagittas eius, tales habentes defensores; et hoc non ad tempus, sed in aeternum, ideo dicit: Ex hoc nunc et usque in saeculum. Sequitur: VERS. .---Quia non derelinquet Dominus virgam peccatorum super sortem iustorum: ut non extendant iusti ad iniquitatem manus suas. Sors iustorum est stare ad dexteram Dei in die iudicii; super sortem vero illorum, id est, super congregationem illorum, non venit virga impiorum, id est, sententia illa terribilis: Ite, maledicti, in ignem aeternum. Ut non extendant iusti ad iniquitatem manus suas. Quare hoc, ut non extendant iusti ad iniquitatem manus suas? Ut ad tempus ferant iusti iniquos dominantes, et intelligant non esse sempiternum; sed praeparent se ad possidendam haereditatem sempiternam: tunc enim destruetur omnis potestas iniquitatis, ut sit Dominus omnia in omnibus. Hoc cogitent, qui recto sunt corde, quod non semper dominantur iniusti, sed auferetur potestas illorum ab eis, et regnabit Dominus super sanctos suos. VERS. .---Et benefaciat bonis et rectis corde. Hic, ut in fide et bono opere permaneant stabiles, et in futuro gloriam accipiant sempiternam. VERS. .---Declinantes autem in obligationem adducet Dominus cum operantibus iniquitatem, pax super Israel. Qui operantur iniquitatem, id est, quorum facta imitati sunt, qui eorum praesentem laetitiam amaverunt, et futura supplicia non crediderunt. Qui ergo recti sunt corde, et non declinant, quid habebunt? Iam veniamus ad ipsam haereditatem. Quae est illa haereditas? Pax super Israel. Quae pax? Illa, quae exsuperat omnem sensum. PSALMUS CXXV.  Psalmus iste Graduum redemptionis nostrae laudem decantat, quomodo liberati sumus de captivitate diabolicae potestatis, et peccatorum nostrorum vinculis: cantat iste amator libertatis nostrae: VERS. .---In convertendo Dominus captivitatem Sion, facti sumus sicut consolati, id est, gaudentes. Sion in angelis aeterna, in hominibus captiva est. Unde captiva? Quia venundati sub peccato. Unde venundati, nisi consentientes peccato? Liberi facti sumus, sed nosmetipsos vendidimus peccato [propter consensionem peccati in primo parente nostro (Edit., consortes facti peccato primi parentis nostri)]. Sed in secundo liberati sumus et ideo consolati. Non enim omnes illius civitatis cives captivi sunt, sed qui inde peregrinantur, captivi sunt: consolatio vero miserorum est et gementium;  sed modo haec consolatio est in spe, tunc erit in re, dum videbimus facie ad faciem: usque nunc in fide credimus, et in spe amamus. VERS. .---Tunc repletum est gaudio os nostrum, et lingua nostra exsultatione. In hac consolatione huius redemptionis nostrae repletum est os cordis nostri gaudio, et lingua cordis exsultatione: os cordis et lingua cordis, quo, ore carnali clauso, dum oramus, clamamus ad Deum: Tunc dicent inter gentes, magnificavit Dominus facere cum illis. Id est, misericordiam facere cum omnibus gentibus: quia non tantum notus in Iudaea Deus, sed a finibus terrae laudes audivimus iustorum dicentes: Exaudi nos, Deus salutaris noster, spes omnium finium terrae, et in mari longe. Dicamus itaque omnes: VERS. .---Magnificavit Dominus facere nobiscum, facti sumus laetantes. Misericordiam fecit nobis, ideo facti sumus laetantes. VERS. .---Convertet Dominus  captivitatem nostram sicut torrens in austro. Torrentes dicuntur flumina hiemalia; magno enim impetu repentinis aquis impleta currunt. Auster vero ventus calidus est, et glacies solvens: significat vero Spiritum sanctum qui duritiam peccatorum nostrorum, quae zelo infidelitatis constricta est, solvit et siccat, et convertit captivitatem nostram in laetitiam. VERS. .---Qui seminant in lacrymis, in gaudio metent. Beati qui lugent, quoniam ipsi consolabuntur. Item: Beati misericordes, quoniam ipsi misericordiam consequentur. Seminant in lacrymis, qui lugent sua peccata; seminant in valle, qui misericordiae opera faciunt, dicente Apostolo: Qui seminat in benedictione, de benedictione accipiet (II Cor. IX, ): quantum enim quisque seminat, tantum recipiet. Nam ipsa vita, in quam intravimus, misera est, lacrymosa est, laboribusque plena. Ideo homo natus flere novit, ridere non novit, quia ad laborem natus est, non ad laetitiam VERS. .---Euntes ibant, et flebant, mittentes semina sua. Iste Gradus canticorum ad opera nos misericordiae exhortatur, ut eamus et quaeramus cui bene faciamus et compatientes simus miseriae aliorum; sicut Apostolus dicit: Flere cum flentibus (Rom. XII, ). Mittamus semina nostra super transeuntes aquas, quia in multo tempore inveniemus illa. Ideo sequitur: Venientes autem venient in exsultatione, portantes manipulos suos. Quo venient, nisi in praesentiam summi Iudicis? portant? opera misericordiae. Esurivi enim, ait Dominus, et dedistis mihi manducare; sitivi, et dedistis mihi bibere. Quid ergo audituri erunt? Venite, benedicti Patris mei, percipite regnum quod vobis paratum est ab origine mundi, etc. . Tunc illis hoc dicetur, qui opera misericordiae modo diligenter volunt seminare in pauperes. PSALMUS CXXVI.  Haec cantica, ut saepe diximus, ascendentium sunt. Qualiter ascendentium? Scilicet amando Deum. Qui Deum amat, ascendit; qui saeculum amat, cadit. Sed huius psalmi titulo additum est: Canticum Graduum Salomonis. Videamus, cur nomen Salomonis in hoc tantummodo additum sit. Salomon interpretatur pacificus. Quis iste pacificus, nisi verus Salomon Dominus noster Iesus Christus, qui coelestia et terrestria pacificavit in sanguine suo, et fecit utraque unum, duos sibi parietes coniungens in seipso, summo angulari lapide. Nam Ecclesia duobus populis, id est, circumcisionis et praeputii copulavit in unum ovile, ut sit unus pastor et unum ovile. De isto vero Salomone in capite huius psalmi dicitur: VERS. .---Nisi Dominus aedificaverit domum, in vanum laborant, qui aedificant eam. Nisi Dominus aedificet Ecclesiam absque macula et ruga, in vanum laborat omnis praedicator. Qui sunt qui in vanum laborant, nisi haeretici qui laborant Ecclesiam congregare, sed absque Domino; ideo vanum est opus illorum. Ex quo populus fidelis aedificatus est, custos est ipsius Dominus noster Iesus Christus, qui aedificat, qui conservat, qui protegit, qui remunerat; ille solus in omnibus et aedificator et custos. Ideo dixit in sequenti versu: Nisi  Dominus custodierit civitatem, frustra vigilat qui custodit eam. Ista est civitas, de qua saepius in his Graduum psalmis cantatur, spiritalis utique Ierusalem. VERS. .---Vanum est vobis [Ms., in vanum est vos] ante lucem surgere. In vanum est enim intus homini absque divina gratia laborare. [Praeveniat gratia, sed subsequatur obedientia, tunc non laborat in vanum]. Surgite postquam sederitis, qui manducatis panem doloris. Si vultis in excelso esse, estote hic humiles, ubi humilis fuit ille, qui pro nobis pauper fuit factus, ut ibi excelsi sitis, ubi ille sedet ad dexteram Dei Patris. Surrectio exaltationem significat, sessio humilitatem designat. Aliis locis sessio intelligitur ab honore iudicandi, ut illic: Sedebitis vos super sedes duodecim. Item sessio humilitatem significat, ut illic: Iesus fatigatus ex itinere sedebat sic super fontem. Nam et in alio psalmo dicitur: Domine, tu cognovisti sessionem meam, et resurrectionem meam, id est, humilitatem meam et exaltationem meam. Ut ergo intelligeretur, ad quam pertineret haec sessio formam, addidit statim: Qui manducatis panem doloris. Manducant panem doloris, qui gemunt in hac peregrinatione. Coelestem ergo desiderio anhelemus patriam: hic humiliatio, illic exaltatio; hic peregrinatio, illic patria. Humiliemur sub potenti manu Dei, ut nos exaltet in tempore visitationis. Quasi quaereret iste amator, quando esset ista resurrectio, id est, exaltatio, respondetur ei: VERS. .---Cum dederit dilectis suis somnum, ecce haereditas Domini: filii merces fructus ventris. Somnus hic mortem significat. Christus non est exaltatus nisi post mortem, ita nostra exaltatio non erit, nisi post mortem: quia illius resurrectio non fuit nisi antea moreretur, nec nostra erit resurrectio nisi antea moriamur. Quasi vero quaereres iterum: Quibus dilectis? Ait: haereditas Domini, filii merces fructus ventris. Quae est haereditas ista? Illa utique, de qua dicitur: Postula a me, et dabo tibi gentes haereditatem tuam. Qui sunt filii merces? Sancti scilicet omnes, quos Christus suo sanguine acquisivit. Fructus ventris, id est [fructus Ecclesiae. Haereditas et filii et fructus unum significant, id est], omnium sanctorum congregationem [Edit., congregatio], filii merces, fructus ventris. Deinde adiungit: VERS. .---Sicut sagittae in manu potentis, ita filii excussorum. Sagittae apostoli sunt, quorum sonus exivit in omnem terram, de manu potentis missi, id est, Christi: Ita filii excussorum [illi ipsi apostoli filii sunt excussorum], id est, filii prophetarum, qui secreta et mysteria incarnationis Christi, et sanctae sacramenta Ecclesiae, Dei dono, coelestis thesauri excusserunt et in lucem produxerunt a saeculis mysteria: horum filii sunt [Ms., erant] apostoli, quia quod illi in aenigmate pronuntiaverunt, hoc apostoli in Christo quasi historiam praedicaverunt. VERS. .---Beatus vir qui implevit desiderium suum ex ipsis: non confundetur cum loquetur inimicis suis in porta. Ex ipsis, id est, ex apostolorum praedicationibus, qui totum suum desiderium ex illa  praedicatione implet, et amat coelestia, non terrena; aeterna, non temporalia. Iste non confundetur, cum loquetur inimicis suis in porta. Porta vero Christus est: qui Christum praedicat, qui in Christo loquitur, qui in Christo manet, non confundetur in aeternum: sed praedicat opportune importune, id est, volentibus et nolentibus audire verbum Dei, etiam amicis et inimicis. Ille stat ] ut omnes audiant, et omnes aedificentur. PSALMUS CXXVII.  Venit ad canticum beatitudinis istorum ascensor Graduum, et ait, unde sit ista beatitudo [sibique dixit]: VERS. .---Beati omnes, qui timent Dominum, qui ambulant in viis eius. Haec vera beatitudo in timore Domini consistit, et in observatione praeceptorum illius. Iste est timor, de quo in alio psalmo dicitur: Timor Domini sanctus permanens in saeculum saeculi. Alius est timor propter poenam, alius est propter amorem:  iste est beatus, qui propter charitatem timet Dominum, et in charitate eius praecepta observat. Ut ille ipse ait: Si diligitis me, mandata mea servate. VERS. .---Labores fructuum tuorum manducabis , beatus es, et bene tibi erit. Non labores manducat quisque, sed quod ex labore nascitur, id est, fructus. Sancti martyres laboraverunt in hoc saeculo, ut fructum vitae aeternae acciperent, ut impleatur in illis, quod dictum est: Vos estis, qui permansistis mecum in tentationibus meis, et ego dispono vobis regnum, sicut disposuit mihi Pater meus, ut edatis et bibatis super mensam meam in regno meo. Beatus es et bene tibi erit. Hic beatus in spe, illic bene tibi erit in re, dum videbis facie ad faciem, quem hic amas in corde. VERS. .---Uxor tua sicut vitis abundans in lateribus domus tuae. Uxor Christi Ecclesia est [Ecclesia, quae] et sponsa, quae abundat fructu boni operis. In lateribus domus tuae. Illa sunt latera in domo Dei, quae adhaerent Christo firmius. Filii tui sicut novellae olivarum in circuitu mensae tuae. Non est alia in Christo uxor, alius filius, sed omnes unum in Christo. Quam ante uxorem nominavit, nunc nominavit et filium, quia uxor et filii Ecclesia est Christi. Sicut novellae olivarum. pacem significat. Ideo filii in novitate spiritus non in vetustate litterae in pacem Christi transeunt: In circuitu mensae tuae. Mensa Christi Scriptura sancta est, unde pascimur, unde intelligimus, quid amemus, et quid desideremus, ad quem habeamus oculos levatos. VERS. .---Ecce sic benedicetur omnis homo, qui timet Dominum. Recurrit ad principium psalmi, ubi ait: Beati omnes, qui timent Dominum. Nunc exponit, quae sit ista beatitudo, quae timenti Deum debetur, vel quomodo benedicendus sit, qui Deum timet. Ait enim: VERS. .---Benedicat te Dominus ex Sion, et videas, quae bona sunt in Ierusalem omnibus diebus vitae tuae. Ex Sion, dixit, benedicat te Dominus, id est speculatione vitae aeternae. Illa est vera benedictio, quae nos facit vitam desiderare aeternam. Ideo adiunxit: Ut videas bona, quae sunt in Ierusalem omnibus diebus vitae tuae, id est, aeterna bona, non temporalia: permansura, non transitoria, quae sunt in Ierusalem coelesti. Omnibus diebus vitae tuae, semper eris gaudens, semper videbis bona, id est, totius bonitatis auctorem Christum. VERS. .---Et videas filios filiorum tuorum, pacem super Israel. Filii tui sunt opera bona, quae facis; filii filiorum tuorum, fructus bonorum operum, quae videnda et recipienda sunt in futura vita, ubi pax erit super omnes Deum videntes: et haec pax est Christus, quae exsuperat omnem sensum. Illa pax custodiat corda nostra in perpetuum. PSALMUS CXXVIII.  VERS. .---Decimus iste psalmus Graduum ita incipit: Saepe expugnaverunt me a iuventute mea, dicat nunc Israel. Vox est Ecclesiae sustinentis falsos fratres, et in exempla priora respicientis [Edit., exemplo... respiciens], et super ipsa exhortantis exemplis Patrum invincibiliter sustinere: quia olim expugnata Ecclesia, et non noviter, sed semper, ab initio, quo coepit esse. Nam Abel Ecclesia fuit Christi, sed a fratre expugnatus est; similiter Iacob Ecclesia Christi fuit, sed a fratre Esau expugnatus est; etiam et Moses in Ecclesia Christi saepissime expugnatus est a populo, cui praefuit. Occisus fuit Christus a synagoga, sed non superatus. Ecce enim exemplis docebat nos adversus falsos fratres fortiter sustinere. Dicant omnes qui Deum pleno corde diligunt Deumque videre cupiunt, et dicant iterum: VERS. .---Saepe expugnaverunt me a iuventute mea, etenim non potuerunt mihi. Sive in Vetere, sive in Novo Testamento, et nunquam potuerunt praevalere mihi, ut consentirem eis. VERS. .---Supra dorsum meum fabricaverunt peccatores, prolongaverunt iniquitates suas. Fabricaverunt toleranti mihi supra dorsum; posuerunt mihi tribulationes, sed ego portavi eas, donec corrigantur, et sic desinant persequi me, et vel in  fine excutiantur a dorso meo: ego usque in finem tolero, sed usque in finem persequentur. Prolongaverunt iniquitates suas, quia non est tempus in hoc saeculo, quo Ecclesia Christi persecutionem non patiatur a falsis fratribus. VERS. , .---Sed Dominus iustus concidet cervices peccatorum; confundantur et convertantur retrorsum omnes, qui oderunt Sion. Id est, superbiam illorum conteret. Per cervicem superbiam istorum designat. Confundantur et revereantur omnes, qui oderunt Sion. Confundantur in iudicio, revereantur in profundis. Qui oderunt Sion: id est, qui oderunt Ecclesiam, et nolunt obedire verbo Dei. Sunt enim in Ecclesia, sed ficti fratres, et odio habent bene operantes in ea.  quid] sequitur de his, qui oderunt Ecclesiam: VERS. .---Fiant tanquam fenum tectorum, quod priusquam evellatur, arescit. [Perit enim omnis gloria superbientium in hoc saeculo;] et sicut fenum tectorum sine radice est, et cito arescit, sic illi cito pereunt: quod priusquam evellatur, arescit, id est, priusquam in iudicio puniantur, arescunt, non habentes humorem boni operis. VERS. .---De quo non implebit manum suam qui metet, et sinum suum qui manipulos colliget. Messores sunt angeli, de quorum operibus non implent sinus suos, quia zizania sunt, et non triticum: sed in fasciculos ligantur et igne comburuntur aeterno. VERS. .---Et non dixerunt, qui praeterierunt: Benedictio Domini super vos, benediximus vobis in nomine Domini. Transeuntes sunt per huius saeculi viam prophetae, patriarchae et apostoli: quorum benedictio proficit in filiis Ecclesiae, non in falsis fratribus, qui expugnant Ecclesiam: non dant enim benedictionem super perituros, sed super mansuros; et quam benedictionem dant? Benedicunt in nomine Domini, quia omnis benedictio et omnis sanctificatio per nomen Domini roboratur et confirmatur. PSALMUS CXXIX.  VERS. .---Sequitur vero psalmus Graduum, cuius principium est: De profundis clamavi ad te, Domine: Domine, exaudi vocem meam. Ad istum itaque psalmum considerationis gradus est, et cuiusdam querelae statio, ut intelligamus ita, in quo profundo sumus, et unde clamare nobis necesse est. enim] est nobis vita ista mortalis. Quisquis se in profundo intellexerit, clamet, gemat, suspiret, donec de profundo eruatur, et veniat ad eum, qui super omnes abyssos sedet, et super Cherubim et super omnia quae creavit, non solum temporalia, sed etiam spiritualia: sed inde usque ad profundum huius vitae pervenit, ut nos liberaret ab hoc profundo miseriae, et nos incitaret ad eum clamare, qui est Salvator verus et dicere: Domine, Domine, exaudi vocem meam. VERS. .---Fiant aures tuae intendentes in orationem servi tui. Geminatio clamoris, significatio est deprecationis intimae. Sequitur vero: VERS. .---Si iniquitates observaveris, Domine, Domine, quis sustinebit? Aperit de quo profundo clamaret, id est, de peccatorum suorum abysso, quae inundaverunt super caput eius: intelligens omnem vitam hanc tentationibus plenam. Ideo dixit: Quis sustinebit? Si iustitiam tantummodo iudicas nobis, et non miserationem praestes, nullus est qui sustinere possit, quia omnes filii irae: sed magis nobis spes est de miserationibus tuis, et non de meritis nostris. VERS. .---Quia apud te propitiatio est, et propter legem tuam sustinui te, Domine. Propitiatio est sanguis Christi, qui nos liberavit a servitute timoris, quae in lege fuit veteri. Sustinui te, Domine, id est, speravi in te, Domine, sicut in alio psalmo dicit: Exspectans exspectavi Dominum, et respexit me (Psal. XXXIX, ): exspectavi per spem, et respexit me per misericordiam. VERS. .---Sustinuit anima mea in verbum tuum, Domine, speravit anima mea in Domino. In quod verbum sustinuit? In Verbum, quod caro factum est, speravit anima mea; per quod Verbum mihi omnia dimisisti peccata. Sed adhuc sperat anima mea in Domino. Quid sperat? Remissionem peccatorum recipere. Sed  adhuc vitam aeternam non teneo: et quia fecisti quod promisisti, spero te facturum esse quod adhuc restat, ut post resurrectionem omnium vitam aeternam accipiam. VERS. .---A custodia matutina usque ad noctem speret Israel in Domino, Custodia matutina [Christus resurrexit ], in quo omnes resurrecturi sumus; ideo ex illa resurrectionis suae vigilia usque ad noctem, id est, finem mundi omnes sancti sperent in Domino: et haec spes inde certissima est, VERS. .---Quia apud Dominum misericordia est, et copiosa apud eum redemptio. Per illum itaque redempti sumus, per illum resurrecturi sumus. VERS. .---Ipse redimet Israel ex omnibus iniquitatibus suis. superabundavit gratia: gratia enim Dei salvati sunt per fidem, ab omnibus iniquitatibus suis. Omnes fideles nomine Israelis designat, quia omnes per copiosam redemptionem Domini Iesu Christi redempti sunt ab omnibus iniquitatibus suis. Scire debemus quod in aliquibus locis in his psalmis sonant verba quasi de multis, sicut ubi ait: Miserere nostri, Domine, miserere nostri, quia multum repleti sumus despectione. In aliquibus sicut de uno, ubi ait: De profundis clamavi ad te, Domine. Et hoc quia multi sumus in membris, unum autem in Christo: et omnes in uno loquuntur, et unus in omnibus loquitur. Dicit enim iste ascensor: PSALMUS CXXX.  VERS. .---Domine, non est exaltatum cor meum, neque elati sunt oculi mei. Sacrificium Deo humilitatis offert in his verbis, sicut in alio psalmo legitur: spiritus contribulatus, id est, humiliatus . Magis itaque audita est humiliantis publicani oratio, quam superbientis Pharisaei. Neque elati sunt oculi mei. Oculos cordis elatos non esse dixit, sed humiliatos, quia omnium bonorum custodia est humilitas. Neque ambulavi in magnis, neque in mirabilibus super me. Nec quaesivi, ut magnus essem inter homines, aut mirabilis faciendo signa et miracula: quia signa propter infideles data sunt, non propter fideles, ut per signa crederent, qui per praedicationes non crediderunt. Unde subdidit: VERS. .---Si non humiliter sentiebam, sed exaltavi animam meam: sicut ablactatus est super matre sua, ita retributio in anima mea. Videntur maledictionem sonare hi duo versus, et ad haereticos pertinere, qui non volunt humiliari in pace Ecclesiae, sed exaltari in schisma doctrinae suae. Noluerunt matris Ecclesiae lacte nutriri, ut ad solidum cibum, qui Christus est, pervenirent. Ideo ablactati sunt et a matre repulsi, quia a lacte pietatis nutriri noluerunt: et sunt doctores erroris, cum non sint discipuli veritatis; ideo retribuetur eis in animabus [Edit., manibus] illorum: Quia propter infidelitatem schismatis in anima recesserunt a fide, ideo in anima recepturi erunt, quidquid meruerunt. VERS. .---Speret Israel in Domino, qui est spes omnium Deum videntium. Ex hoc nunc et usque in sempiternum, id est, usque ad aeternitatem, in qua videbimus, in quem nunc speramus. PSALMUS CXXXI.  Venit hic praevius nostrae ascensionis, et ad gradum mansuetudinis, in qua exemplum nobis sanctissimi David proposuit, quasi ex sua persona dicens: VERS. .---Memento, Domine, David, et omnis mansuetudinis eius. David manu fortis interpretatur, qui iuxta historiam pepercit inimico quaerenti animam suam: significans Christum nostrum bellatorem, qui superbissimum Goliath propriae fortitudinis lapide prostravit, et nobis, cum inimici essemus, mansuetus est factus, ut nos eius exemplo edocti mansueti simus et mites. VERS. -.---Sicut iuravit Domino, votum vovit Deo Iacob. Iurare Dei, est promissionis suae votum ostendere. Votum vovit Deo Iacob. Quid est votum Christi, nisi ut redimeret humanum genus? Unde ait in Evangelio: Opus  consumavi, quod dedisti mihi (Ioan. XVII, ). Votum vovit Deo Iacob. In sequentibus demonstrat quid vovisset Deo, id est, ut inveniret [Edit., invenerit] tabernaculum Deo Iacob, id est, Ecclesiam sanctam, de qua dicitur in alio psalmo: Quam amabilia sunt tabernacula tua, Domine. Sed nos, si bene egerimus, tabernaculum erimus Dei, et templum Dei vivi, sicut dixit Apostolus: Templum Dei estis vos. Nulla nos dormitatio, nulla oblectatio carnis, nulla ambitio saeculi deterreat, ut tabernaculum Deo non inveniamus in nobismetipsis. VERS. .---Ecce audivimus eam in Ephrata, invenimus eam in campis silvae. Ephrata speculum interpretatur; in speculo imagines conspiciuntur; significat prophetas, qui per imaginem locuti sunt de futura domo Dei, quam invenimus in campis silvae, ibi audivimus de domo Dei, id est, in latitudine gentium, quae vepribus et spinis peccatorum obsitae sunt: sed ibi est modo domus Dei, et Ecclesia Christi, de qua prophetae praedixerunt. VERS. .---Introibimus in tabernaculum eius. Cuius? Dei Iacob. Quomodo introibimus. Per fidem. Adorabimus in loco, ubi steterunt pedes eius. Cuius? Christi Domini nostri, ubi vestigia conspiciuntur eius, et ibi miracula illius narrantur, et redemptionis nostrae firmitas: quia absque huius domus charitate salus non inveniretur: ibi adorandus est, ubi fides recta esse diceretur. VERS. .---Exsurge, Domine, in requiem tuam, tu et arca sanctificationis tuae. Christo dicitur, ut exsurgat a mortuis, et intret in requiem suam: id est, post laborem passionis in requiem coelestis gloriae. Tu et arca sanctificationis tuae. Arca Christi Ecclesia est Christi. Resurrectio praecessit in capite, quae secutura erit in membris, ut fiat, quod ipsa Veritas ait: Volo, Pater, ut ubi ego sum, et isti sint mecum. VERS. .---Sacerdotes tui induantur  iustitiam, et sancti tui laetentur. Sacerdotis est iustitiam praedicare, et exemplis ostendere; populi est gaudere in iustitia, et sacerdotum praedicatione . Item: induantur sacerdotes fide et spe, sanctique laetentur; quia sicut Christus surrexit in gloria, ita et sancti cum Christo surrecturi sunt in gloria. VERS. .---Propter David servum tuum non avertas faciem Christi tui. Vox est ad Deum Patrem deprecantis [Ecclesiae: non avertat faciem Christi sui, propter victoriam quam fecit de inimicis suis, id est, ut avertit eam a Iudaeis]: et post plenitudinem gentium omnis Israel salvus fiet, qui modo in apostolis et reliquis salvus est. VERS. .---Iuravit Dominus David veritatem, et non frustrabitur eum. Iuratio Domini confirmationem sententiae significat, nec frustra iurat, nec sine fructu erit quod promittit, sed veritatem iurans veritatem implet, quia veritas falli non potest. De fructu ventris tui ponam super sedem tuam, id est, de utero virginali nascetur, quem ponam super sedem meam. Exiet virga de radice Iesse, et flos de radice eius ascendet (Isai. XI, ). Virga de radice patriarchae exiet, et flos, id est, Christus de ventre virginis ascendet. alia habet translatio: Iurabit Dominus, et non poenitebit eum. Non alicuius Deum poenitet, sed aliquid immutare eum significat, dum dicitur, poenitet Deum. Iurabit Dominus, et non poenitebit eum, id est, immutabile vult conservare, quod facit, quod statuit cum David servo suo. VERS. .---Si custodierint filii tui testamentum meum, et testimonia mea haec, quae docebo eos. Et filii eorum usque in saeculum sedebunt super sedem meam. Utique et filii filiorum tuorum, si custodierint praecepta mea, sedebunt super sedem beatitudinis tuae: quia omnes fideles filii in Christo David et filii Abraham, de quibus ipsa Veritas dicit: Potens est Deus de lapidibus istis suscitare filios Abraham. VERS. .---Quoniam elegit Dominus Sion, praeelegit eam in habitationem sibi. Sion universalis est Ecclesia, in angelis beata, in habitatoribus  terrae peregrina, quae et ipsa in parte ventura est beatitudinis angelicae. Et haec est habitatio Dei  in aeternum. Quos elegit in Christo Deus, praeelegit, id est, praedestinavit ante constitutionem saeculi iuxta apostolum,: Quia quos vocavit, hos et praedestinavit. VERS. .---Haec requies mea in saeculum saeculi, hic habitabo, quoniam elegi eam. Ista Dei verba sunt; haec requies mea, hic requiesco. Quantum [Edit., quoniam] nos amat Deus, ut quia nos requiescimus, se dicat requiescere. Non enim ipse aliquando turbatur, aut sic requiescit: sed ibi se dicit requiescere, quia nos in illo requiem habemus. Hic inhabitabo, quoniam elegi eam. VERS. .---Viduam eius benedicens benedicam, pauperes eius saturabo panibus. Omnis anima quae se intelligit desertam ab omni auxilio, nisi solius Dei, vidua est secundum saeculum, quia saeculum eam deserit: non tamen exinde vidua est, quae Christum habet virum; idcirco sancta Ecclesia in omnibus membris suis vidua est, a saeculo derelicta atque contempta, a Christo autem electa et sponsata. Et pauperes eius saturabo panibus. Pauperes Christi sunt, qui non amant hoc saeculum, sive habeant divitias, sive non habeant. Aliquibus enim datae sunt divitiae ad dispensandum egenis, non autem datae sunt eis ad possidendum: neque spem in illis debent ponere, nec satietatem in illis habere; sed in nomine Christi confidere, et in iustitia, et in charitate Dei et proximi: haec est saturitas sanctorum, non saeculi divitiae. VERS. .---Sacerdotes eius induam salutari, et sancti eius exsultatione exsultabunt. Qui sunt sacerdotes? qui seipsos obtulerunt Deo hostiam vivam, Deo placentem. Et induam salutari, id est, Christo Iesu, qui est salus omnium credentium ut Apostolus ait: Quotquot baptizati estis, Christum induistis. Et sancti eius exsultatione exsultabunt. In quo exsultabunt? Ut induantur Christo; ideo subiecit: VERS. .---Illuc producam cornu David, paravi lucernam Christo meo. Ut de Christo intelligatur, non de solo regno [Ms., ut de Christo praesumatur, non de saeculo]. Cornu regnum et altitudinem significat; David regem Christum. Paravi lucernam Christo meo. Ipsa Veritas in Evangelio de Ioanne dicit: Ille erat lucerna ardens et lucens, ille paratus fuit a Deo Patre, ut praeiret faciem Christi sui, sicut dictum est: Ecce ego mitto angelum meum, qui praeparabit viam tuam ante te. VERS. .---Inimicos eius induam confusione, super ipsum autem efflorebit sanctificatio mea. Super ipsum, id est, Christum, efflorebit sanctificatio mea. In ipsius vero baptismate remissio peccatorum est, et sanctificatio et Spiritus sancti donum, ipso Ioanne attestante: Hic est, qui baptizat in Spiritu sancto, et ego vidi, et testimonium perhibui, quia hic est Filius Dei. PSALMUS CXXXII.  Pervenit iam ad psalmum [quarti decimi (Edit., quartum decimum) gradus], in quo unitatem sanctorum laudat iste ascensionis amator: gaudet se ad unitatem fraternae charitatis pervenire, ideo ait: VERS. .---Ecce quam bonum et quam iucundum, habitare fratres in unum. Quid pulchrius est, quidve iucundius est, imo quid melius, quam unitas et charitas in Christi membris, quae fratres nominare placuit; et cui rei similis sit haec unitas, in sequenti paradigmate exposuit, dicens: VERS. .---Sicut unguentum in capite, quod descendit in barbam, barbam Aaron. Quis est iste Aaron? Utique Christus, qui solus intravit in Sancta sanctorum in sanguine, non alieno, sed proprio, intercessurus pro nobis apud Deum Patrem. Sicut unguentum in capite: Unguentum hoc Spiritus sanctus est, quod a capite Christi defluit; nam caput nostrum Christus est. Descendit in barbam, id est, fortes et invincibiles pugnatores pro Christi nomine, apostolos primum et sanctificatores martyres, et sic in omnes fideles pervenit, ideo adiunxit: Quod descendit in oram vestimenti. Huius vestimentum sacerdotis sancta Ecclesia, quae in finem mundi eius sanguine consecrata est, et in vestem sibi contexta. Ideo dixit in oram vestimenti, subiungensque ait aliam similitudinem sub eadem significatione:  VERS. .---Sicut ros Hermon, qui descendit in montem Sion. Hermon dicitur interpretatum, nomen exaltatum, quod est Christus in cruce exaltatus, et postea in coelum elevatus, cuius gratia, id est, ros illius, descendit in montem Sion, id est, sanctus et perfectus in Ecclesia Christi. Quod enim barba vel ora vestimenti significat, hoc etiam mons Sion significare videtur. Sequitur: Quoniam ibi mandavit Dominus benedictionem, et vitam usque in saeculum. Ubi mandavit? In fratribus videlicet qui habitant in unum, ibi praecepit benedictionem, ibi benedicunt Dominum, qui habitant concorditer, ibi etiam et vitam aeternam percipiunt. Hucusque per gradus canentes ascendebamus ad domum Dei. Videamus quid agendum sit in ea. Quid igitur? nisi Dominum corde, et ore in charitate benedicere, cum Propheta dicentes: PSALMUS CXXXIII.  VERS. .---Ecce nunc benedicite Dominum, omnes servi Domini. Ecce nunc, id est, in hoc tempore, in quo congregavit nos Dominus per unigenitum Filium suum in domum dilectionis suae, benedicamus Dominum, non transitoria sed permansoria laude, alterutrum hortantes, nos stare et permanere in laude Dei. Qui statis in domo Domini, in atriis domus Dei nostri. Id est, qui permanetis in catholica fide, in unitate charitatis, quae atrii nomine in hoc loco designatur. Atrium autem latus est locus, et apertus ad solem: ita mens nostra, latitudine charitatis illuminata, omnibus aperta debet esse ad benefaciendum. Addidit: VERS. .---In noctibus extollite manus vestras in sancta, et benedicite Dominum. Noctes itaque tribulationes significant huius saeculi, in quibus admonetur manus ad bona opera levare, et Dominum benedicere, non solum verbis, sed et operibus bonis. Facile est Deum in prosperis benedicere, sed multum necessarium est, eum in adversis laudare cum Iob, qui omnibus ablatis quae habere potuit, ait: Sit nomen Domini benedictum ex hoc nunc et usque in saeculum . Sequitur: VERS. .---Benedicat te Dominus ex Sion, qui fecit coelum et terram. Sion specula  dicitur, in qua benedicendi sunt sancti, qui ad quintum decimum gradum perveniunt, et in coenaculo sub numero decies duodenario Spiritum sanctum receperunt. Ergo si omnes numeros ab uno usque ad quindecim aggregabis, fiunt centum viginti, qui numerus, sancti Spiritus adventu consecratus, significat, veteri testamento novum designari, et novo vetur adimpleri. In primo gradu tribulati clamavimus ad Dominum: in quinto decimo liberati a tribulationibus, Dominum benedicere iubemur, non alium nisi eum, qui fecit coelum et terram: Coelum coeli Domino, terram autem dedit filiis hominum (Psal. CXIII, ), qui de terrenis ad coelestia ascendere iubentur. HYMNUS VETUS DE XV PSALMIS GRADUUM.  MONITUM PRAEVIUM.  Huius hymni auctorem non esse Alcuinum, diximus superius in praenotatione ad trinum Commentarium Psalmorum hucusque recensitum. Hoc tamen loco illum apte collocari censuimus, quod saltem ab Alcuino scriptus, vel dictatus, suoque dilecto Aquilae directus fuerit, prout ex epist.  constat. Hunc ipsum vero locum etiam occupat in pervetusto codice ms. bibliothecae nostrae S. Emmerami. Lectiones differentes inter uncos inclusimus ex cod. Reichenaviensi, seu Divitis Augiae. Ad Dominum clamaveram, dum tribulatus fueram, Et exaudivit Dominus servum suum quantocius. Levavi meos oculos, statim ad montes pristinos, Unde erit altissimo auxilium a Domino.  Laetatus sum in omnibus, quae dixit mihi Dominus: Ad domum Dei ibimus, in qua semper manebimus. Ad te meos levavi oculos, o Deus inter nos, Qui es in coeli culmine, cum angelorum agmine. Nisi quia altissimus erat in nobis Dominus, Dicat Israel, omnibus infirmiores fuimus. Qui confidunt in Domino, dominatore maximo, Ut mons Sion perpetuo non movetur ab aliquo. In convertendo Dominus captivitatem protinus Sion, satis in omnibus consolati nos fuimus. Nisi Deus aedificaverit, atque nos conservaverit, Vanum est opus omnium, domus aedificantium. Beati filii hominum, qui suum timent Dominum, Quique in via angusta, fide ambulant robusta. Saepe me expugnaverunt, nec potuerunt adversarii, Sed cessaverunt continuo, confortante me Domino. De profundis suppliciter ac fideliter clamavi, Ad te Deus victoriae, Pater perennis gloriae. Non est elatum in me cor meum superbia, Neque interius altus fui sensibus. Memento mei, Domine Deus, coeli de vertice, Cui astant millia millium ministrantium, Ecce quam bonum, sublime, et quam iucundum utique, Fratres in unum vivere, summaque vita sedere. Ecce nunc omnes famuli, stantes in domo Domini, Benedicite Dominum dierum omnium. Patrem precor potentiae, principemque scientiae, Ut per hos ter quinos gradus, coelos possim conscendere. Et per loca aetheria, vehar ad refrigeria, Ut merear praemia possidere eximia.   OPUSCULUM TERTIUM. COMPENDIUM IN CANTICUM CANTICORUM.  MONITUM PRAEVIUM.  Scripsisse beatum Alcuinum brevem in Cantica canticorum commentarium ipse eius Vitae scriptor disertis verbis testatur: In Proverbiis, inquiens, Salomonis, et Ecclesiaste, in Canticisque canticorum luculenta sub brevitate. Idipsum confirmant aliquot mss. codices, in quibus similem commentarium sub nomine Alcuini contineri industrii quidam bibliothecarii fidem faciunt. Sic in catal. mss. collectionis Harleianae, vol. I, notatur cod.  membr. in o, continens n.  Commentarium Alcuini in Cantica cant., qui fol.  b, ab his verbis initium capit: Incipit liber Cantici canticorum, i. e. meliora meliorantium, sicut Sancti sanctorum. Similiter in catal. mss. Angliae et Hiberniae, edit. Oxonii  fol. inter codd. mss. bibliothecae Iacobaeae n.  recensetur, Albini Commentarius in Cantica canticorum. In bibliotheca San-Laurentiana Leodii ord. S. Bened. exstat: Alcuinus seu Albinus super Ecclesiasten et Cantica canticorum. Clarissimus pariter ac celeberrimus Montefauconius, tom. I et II Bibl. bibliothecarum, plures codices, eumdem commentarium continentes, summa fide recenset, tom. I, pag. , scribit: In bibliotheca regis Angliae: Alcuini in Cantica. Tom. II, pag. : In bibl. Gemmeticensi: Alcuini Expositio in Cantica canticorum. Pag. . In bibl. S. Albini Andegavensi: Expositio Alcuini in Cantica canticorum. Pag. : In bibl. Monast. S. Audonei Rothom.: Alcuinus in Cantica canticorum. Pag. : In bibl. monast. B. V. de Becco: Brevis Expositio in Cantica canticorum, nomine Ecclesiae et Synagogae. Est Alcuini abbatis, ut ibidem notatur. Pag. : In bibl. Divio-Benigniana: Albini Expositio Cantici canticorum. Pag. : In bibl. abbatiae Savinianensis ord. Cisterc.: Alcuinus in Cantica canticorum. Pap. : In bibl. monast. S. Michaelis in periculo maris: Expositio Alcuini super Genesin, in Cantica canticorum. Demum in Ecloga Oxonio-Cantabrigiensi, seu catalogo mss. Angliae, Alcuino tribuitur Compendium super Cantica canticorum, quod fortassis idem est cum Compendio a cl. Patritio Iunio edito, quod hic exhibemus. Huic mss. codicum fidei pondus addunt celeberrimi scriptores, Helinandus apud Vincent. Bellov., lib. XXIII Spec. Histor., cap ; Trithemius, lib. de Script. eccl. et lib. II de Viris illustr. O. S. B., cap. ; Ioan. Baleus, centur. II Script. Britan.; Conrad. Licostenes in Epitome Bibl. Conradi Gesneri; Possevinus in Apparat. sacro, tom I. Mirum eruditos Hist. Litt. Franciae scriptores haec, quae praemisimus, testimonia insuper habuisse ac negasse quod e penna Alcuini integer aliquis commentarius in Cantica canticorum fluxerit, et quod omnis eius labor in praedictum librum intra expositionem unius versiculi  capitis VI in epist. ad Daphnin suum discipulum, in fine huius opusculi exhibenda, contentam, constiterit. Hanc enim interpretationem adducta testimonia, quae non de expositione unius tantum particulae seu versiculi Cantici canticorum, sed de commentario in Cantica canticorum, hoc est, integrum hunc librum loquuntur, minime admittunt. Magis falluntur iidem viri, alias doctissimi, dum admodum confidenter asseverant, loc. cit. pag. , Compendium illud in Cantica cant., quod anno  Londini cum commentariis Gilberti Foliot, a Patricio Iunio editum est, nihil aliud esse quam eamdem ad Daphnin epistolam. Praeceps enim hoc iudicium solo eius editionis, cuius quidem praefatis viris alias sane egregiis copia non fuit, intuitu refellitur. Certum igitur, fide saltem historica, esse debet, Alcuinum nostrum non tantum aliquam particulam, sed integrum librum Cantici canticorum brevi stylo, seu, ut Vitae eius scriptor loquitur, luculenta sub brevitate exposuisse. Nunc inquirendum restat, utrum Compendium hocce, quod ex editione Londinensi, a Patricio Iunio curata, exhibemus, sit ille ipse labor quem Alcuinus in illo libro exponendo posuit? Pro Alcuino pugnat auctoritas viri cl. Patricii Iunii bibliothecarii regii, et veterum monumentorum scrutatoris seduli, qui illud Compendium sub nomine Alcuini, absque haesitatione, e bibliotheca regia, primo in publicum protulit; quod eum haud facturum fuisse merito praesumitur, nisi fide cuiusdam  codicis ms., omni novitatis aut corruptionis suspicione carentis, fuisset suffultus. Huic auctoritati robur addit codex ms.  bibliothecae regiae Vaticanae, in-o, saec. X exaratus, cuius mihi copia facta est ab em. D. cardinali Passioneo, tunc illius bibl. praefecto, etiam post fata in republica litteraria summis laudibus celebrando: in quo codice idem Compendium, paucis, quae notamus, mutatis, non quidem praefixo nomine, inter epistolas tamen Alcuini comprehenditur. Stylus denique quo iste commentarius exaratus est a stylo Alcuini minime abhorret, quamvis idem in suis commentationibus, ubi plerumque, more illius aevi, priorum Patrum sententiae deflorantur, constantem characterem, ut in epistolis e proprio genio, scriptis, non servet. Et haec quidem fundamenta sat firma esse nemini non videbuntur, ut hoc expositionis Cantici canticorum Compendium Alcuino, tanquam vero auctori, attribui absque allucinationis periculo possit. Fateor equidem, mihi de vero huius commentationis auctore quoddam dubium iniectum fuisse, dum Angelomi abbatis Luxoviensis Stromata in Cantica canticorum, tom. XV Bibl. SS. PP. edit. Lugdunensis, pag.  et seqq., pervolvendo reperissem, ibidem hanc nostram Expositionem, maximam partem, quoad sententias et ipsa etiam verba contineri. Animadvertens tamen Angelomum omnia pene quae seu in libros Regum, seu in Cantica canticorum, commentatus est, ex aliorum doctorum et expositorum dictis mutuasse, atque a disertissimo magistro aure accommodante, didicisse, prout ipse in praefatione apologetica in libros Regum profitetur; perpendens praeterea, Angelomum initium quoque sui in Cantica canticorum commentarii ab illis verbis: Tribus nominibus vocatum fuisse Salomonem Scripturae manifestissime docent, etc., ex initio commentarii Alcuini in Ecclesiasten accepisse, facile conceptum antea dubium excussi; ut iam minime dubitem quin ea quae in commentario Angelomi cum hocce Compendio concordant, ab eodem quoque mutuata sint; et nihil me moretur quominus Alcuinum verum huius in Canticum canticorum Compendii auctorem censeam; fretus nimirum scriptorum superius citatorum testimonio, et fide plurium codicum mss., praeprimis Vaticani, quo hic utor; et Anglici, quo usus est celeberrimus D. Patritius Iunius. CARMEN In Codice Vaticano praefixum sequenti commentariolo.  Hunc cecinit Salomon mira dulcedine librum, Qui tenet egregias Sponsi Sponsaeque camenas, Ecclesiae et Christi laudes hinc inde canentes; Et thalami memorat socios sociasque fideles. Has rogo menti tuae, iuvenis, mandare memento, Cantica sunt nimium falsi haec meliora Maronis. Haec tibi vera canunt vitae praecepta perennis; Auribus ille tuis male frivola, salsa sonabit. CAPUT PRIMUM.  VERS. .---Osculetur me osculo oris sui. Synagoga Deum incarnari desiderat, ac venienti devota charitate occurrit. Huius vox prima sonat in Cantico amoris; cui cum prophetae sancti viam vivendi crebro demonstrarent, eiusque adventum, qui tanquam Sponsus procedens e thalamo mundum nova benedictione ditaret, ostenderent; vocibus praeconum transitis, ipsius regis ac Salvatoris coepit desiderare praesentiam, dicens: Osculetur me osculo oris sui, quod est; non semper ad me erudiendam angelos, non prophetas destinet; veniat ipse aliquando, qui tam diu promissus est, praesentiae suae me luce illustret, ac velut osculum inferens, proprio alloquens ore me confortet, id est, me interrogantem de via salutis erudire non spernat. Quod esse impletum legitur in Evangelio: Sedente Iesu in monte accesserunt ad eum discipuli eius. Et aperiens os suum docebat eos dicens: Beati pauperes spiritu, quoniam ipsorum est regnum coelorum. Dicit ergo: Osculetur me osculo oris sui. Id est, tangat me dulcedine praesentiae suae, quam saepius a prophetis promissam audivi.  Quia meliora sunt ubera tua vino. Dulcedo evangelicae doctrinae austeritate legali melior est. Vinum fervorem scientiae legalis; Lac dicit rudimenta fidei evangelicae. Unde Paulus: Lac vobis potum dedi, id est, escam. Meliora sunt ubera sponsi vino, quia quoscunque rudimenta fidei ex aqua et spiritu regenerant, vitae coelestis introitu aperto educant, quod longa legis observatio facere non valebat, Apostolo teste, quia ait: Nihil ad perfectionem duxit lex. Per ubera doctores intelliguntur, qui nos potant lacte scientiae. VERS. .---Fragrantia unguentis optimis. Ideo Spiritus sanctus unguentis comparatur, quia sicut unguentum sanat vulnus, ita Spiritus sanctus fugat vitia, animas fovet et sanat. Bona erant unguenta quibus prophetae et sacerdotes ungebantur in lege, sed meliora, quibus apostoli et successores eorum invisibiliter sunt uncti; de quibus Paulus: Et qui nos unxit Deus, et qui signavit nos Deus. Et Ioannes: Unctionem, quam accepistis ab eo, in vobis maneat. Oleum effusum nomen tuum. Redditio causae est; non enim mirum est, si membra illius unguentis redoleant, cum ipse ab unguento nomen acceperit. A chrismate Christus, id est, ab unctione unctus, quod nomen cum gratia Spiritus sancti in baptismate funditur in cunctos fideles. Unde Petrus: Quomodo unxit eum Deus Spiritu sancto et virtute. Et in Psalmis: Unxit te Deus oleo gaudii prae consortibus tuis (Psal. XLV, ). Oleum dicit: non stillatum, sed effusum; non enim dat ei Deus ad mensuram spiritum, quia ipse est plenus Spiritu sancto. Ideo adolescentulae dilexerunt te. Id est, electorum animae gratia baptismatis renovatae. VERS. .---Trahe me post te. Synagoga prius Deum venire, et osculum pacis sibi offerre postulabat; nunc Ecclesia iam venisse, iam ad coelos sciens rediisse, ut illum possit sequi, desiderat. Quod quia per se ipsam implere non potest, eius, ad quem venire cupit, ductum implorat. Trahe me post te. Id est, quia sine te nihil possumus facere, precamur, nos ad te currentes tuae protectionis dextra sustentes. Currere enim vel cursum consummare non possumus, nisi te duce et adiutore curramus. Unde Paulus: Plus illis omnibus laboravi, non tamen ego, sed gratia Christi. Curremus simul in odorem unguentorum tuorum. Id est incremento donorum Spiritus sancti bene operando tecum, ad consortium coelestis Ierusalem festinemus, ut te ascendentem in coelum sequamur. Introduxit me rex in cellaria sua. Id est, in gaudia coelestis patriae aeterna. Cellaria regis aeterni gaudia sunt coelestis patriae, in quae nunc Ecclesia introducta est per fidem, introducenda plenius per rem. Exsultabimus et laetabimur in te, memores uberum tuorum super vinum. In te, non in nobis, memores per omnia fidei gratiam super legis doctrinam, quod est dicere: nequaquam nos de perceptis extollimus, sed in omni, quod bene vivimus, de tua misericordia exsultabimus, memores, quanta pietate nos recreare, qualiter austeritatem legis, gratia evangelicae fidei dignatus es mitigare. Recti diligunt te. Nullus te diligit nisi rectus; et nullus est rectus nisi qui te diligit. VERS. .---Nigra sum, sed formosa, filiae Ierusalem. Nigra sum in pressuris persecutionum, sed formosa in decore virtutum. Quod est, nigra quidem in oculis persequentium appareo, sed ante Deum ornata decore virtutum refulgeo. Sicut tabernacula Kedar, sicut pellis Salomonis. Kedar filius Ismaelis, quod  interpretatur tenebrae. Dicit sancta Ecclesia se nigram ut Kedar, quia afflictionibus infidelium ita est obscurata, quasi totius mundi fieret inimica. Salomon et nomine, et vita pacificus erat, qui sibi tentoria de mortuorum animalium pellibus faciebat; ita Dominus Ecclesiam de illis animalibus sibi creat quae desideria carnis in se mortificant; ergo est Ecclesia similis pellis Salomonis. VERS. .---Nolite me considerare, quod fusca sim, quia decoloravit me sol. Id est, nolite mirari si hominibus despecta sim, quia aestus nimiae persecutionis, vel amor Christi me decoloravit. Filii matris meae pugnaverunt contra me: posuerunt me custodem in vineis; vineam meam non custodivi Acerbitas persecutionis filiorum Synagogae me fecit vineam Hierosolymis non custodire, sed multarum  vinearum, id est Ecclesiarum, per orbem custodem . Mater primitivae Ecclesiae Synagoga est, cui per prophetam dicitur: Zion, tu vocaberis civitas, et mater civitatum. VERS. .---Indica mihi, quem diligit anima mea, ubi pascas, ubi cubes in meridie, ne vagari incipiam post greges sodalium tuorum. Indica mihi pastorem meum, quem tota anima diligo, et in quibus pascua et requiem habeat, ne aestu tentationum turbata, post sodalium, id est haereticorum conventicula, eum quaerere incipiam. VERS. .---Si ignoras te, o pulcherrima [Cod. Vat., pulchra] inter mulieres, egredere et abi post vestigia gregum. Si ignoras te sub huiusmodi tentationis ditione mini esse sponsatam, egredere a meo consortio, et varios errantium actus sequere. Et pasce haedos meos iuxta tabernacula pastorum. Id est, perditos nutri auditores, qui secuti insipientium doctrinas magistrorum, a sinistris staturi sunt. VERS. .---Equitatui meo in curribus Pharaonis assimilavi te, amica mea. Sicut priorem populum de Aegyptio liberavi timore; sic te, sponsa mea! de persequentium, si in me confideris, liberabo manibus. VERS. .---Pulchrae sunt genae tuae sicut turturis . Tanta te verecundiae salutaris virtute decoravi, ut castitatem promissae mihi fidei, nulla pravorum doctorum seductione corrumpas. Collum tuum sicut monilia. In collo sancti praedicatores, qui, quod verbo docent, operibus ostendunt, designantur: in monilibus operis eorum perfectio exprimitur. VERS. .---Muraenulas aureas faciamus tibi vermiculatas argento. In muraenulis Scriptura sancta ostenditur, quae auro spiritualium sensuum fulget interius, et argento coelestis eloquii nitet. VERS. .---Dum esset rex in accubitu suo, nardus mea dedit odorem suum. Rege Christo in beatitudine coelestis secreti quiescente  sanctorum virtus in Ecclesia magnae nobis gratiam suavitatis administrat. VERS. .---Fasciculus myrrhae dilectus meus mihi, inter ubera mea commorabitur. Mors dilecti mei, quam pro mea salute subiit, semper in mea memoria commorabitur. VERS. .---Botrus Cypri dilectus meus mihi, in vineis Engaddi. Qui fuit fasciculus myrrhae in amaritudine passionis, ipse est botrus Cypri in dulcedine resurrectionis. Myrrha tristificat, vinum laetificat. In vineis Engaddi, propter charismata divina, quae post resurrectionem largitus est in baptismo suis participibus. Engaddi, fons haedi, baptismum significat. VERS. .---Ecce tu pulchra es, amica mea, ecce tu pulchra es. Pulchra es operibus mundis, quibus sobrie in hoc saeculo conversaris. Pulchra es in simplicitate cordis, quia pro sola aeternitatis intentione bonis actibus insistis. Oculi tui  columbarum. Oculi cordis tui mundi ac simplices, et ab omni duplicitate fallendi immunes; vel, sensus tui spirituali sunt intellectu praediti. VERS. .---Ecce tu pulcher es, dilecte mihi [Cod. Vat., mi] et decorus. Audiens sancta Ecclesia geminam sibi a Domino pulchritudinem, operis videlicet et intentionis, cum simplicitate puri cordis, esse attributam, devota voce respondet: Ego quidem quidquid pulchritudinis, gratiae, simplicitatis, spei habeo, te largiente percepi; tu autem veraciter et sine comparatione pulcher es, et decorus divinae perpetuitate naturae, et assumptae humanitatis mirabili dignitate. Lectulus noster floridus. Requiescit sponsa cum sponso in lectulo, cum tempore pacis florido, pax sanctae Ecclesiae, et virtutibus sanctis florescit, et spirituali prole multiplicatur. VERS. .---Tigna domorum nostrarum cedrina, laquearia nostra cypressina. Tigna et laquearia doctores sanctae Ecclesiae, propter munimen [Cod. Vat., munimentum] et decorem; cedrina et cypressina propter eximias eorum virtutes, et odorem bonae vitae signant. Quorum verbo et exemplo Ecclesia sustentatur, ne haeretica pravitate discutiatur. Odor cedri serpentes fugat, quod convenit illis qui in virtute verbi coelestis venenata haereticorum dogmata solent exstirpare. Cypressus, quae suae venustatem comae nullo ventorum impulsu deponit, constantiam eorum exprimit qui sanctam Ecclesiam altioribus virtutum ornamentis, ut laquearia, decorant. CAPUT II.  VERS. .---Ego flos campi et lilium convallium. Ego decus mundi, et lilium convallium. [Cod. Vat., Ego decus mundi et gloria humilium.] VERS. .---Sicut lilium inter spinas, sic amica mea inter filias. Tu requiem quaeris et laudes lectuli. Recordare quod candidior tribulationum aculeis efficieris; et maior est fructus praedicationis  quam quietis. VERS. .---Sicut malus inter ligna silvarum, sic dilectus meus inter filios. Sicut malus visu, odore et gustu antecedit ligna silvestria, sic Christus antecellit omnes sanctos qui filii Dei dicuntur ex gratia, ille solus natura. Sub umbra illius, quem desideraveram, sedi. Eodem protegente, quem semper adesse quaesivi, quiesco, et secura permaneo. Et fructus eius dulcis gutturi meo. Quia gratiae suae coelesti dulcedine me reficit. VERS. .---Introduxit me rex in cellam vinariam. Cella vinaria Ecclesia debet intelligi, in cuius unitate solummodo Spiritus sanctus dari solet et accipi, cuius gratia hoc loco vini nomine designatur. Ordinavit in me charitatem, in qua cella ordinata charitas est, ut quisque Deum toto corde, plus quam seipsum; proximum tanquam seipsum diligat. VERS. .---Fulcite me floribus, stipate me malis, quia amore langueo. Consolamini me exemplis seu incipientium, seu terminantium. Viam salutis mihi ostendite, dum adhuc in huius peregrinationis taedio amore supernae visionis languesco. VERS. .---Laeva eius sub capite meo, et dextera illius amplexabitur me. In laeva Christi temporalia eius dona, in dextra perpetuae vitae beatitudo signatur, quia hic per spem mentem roborat, et illic per remunerationem glorificat. VERS. .---Adiuro vos, filiae Ierusalem, per capreas cervosque camporum, ne suscitetis, neque evigilare faciatis dilectam, quoadusque ipsa velit. Contestor pacificas fidelium animas per suas quamque virtutes, quae per munda et ruminantia  animalia signatae sunt, ne pia fratrum studia aliqua importunitate impediant; sed sic quisque de proximorum profectu quasi de suo gaudeat . Per capreas et cervos virtutum opera signantur, quae quantum munditia praeeminent, tantum violentas antiqui hostis insidias contemnere, imo disperdere consueverunt. Caprea montem ascendit, acumen visus habet, meliora pascua eligit. VERS. .---Vox dilecti mei. Subauditur, haec est, quam audivi adiurantem filias Ierusalem, ne me in eius amplexu quiescentem suscitarent. Ecce iste venit saliens in montibus, transiliens colles. Tales enim saltus fecit dilectus meus; de coelo venit in uterum, de utero in praesepe, de praesepi in crucem, de cruce in sepulcrum, de sepulcro rediit in coelum. Ipse est qui elevatus est super omnes montes et colles, id est, sanctorum altitudines. VERS. .---Similis dilectus meus capreae hinnuloque cervorum. In assumptione carnis, et humilitate capreae; in varietate virtutum, et innocentia hinnulo cervorum Christus comparatur, id est patriarcharum. En ipse stat post parietem nostrum, respiciens per fenestras, prospiciens per cancellos. Indutus pariete nostrae mortalitatis latuit; sed prospiciens ad nos per cancellos et fenestras, dum miracula fecit, vel ex miraculis appareret, qui ex passionibus latuit. VERS. .---Et dilectus meus loquitur mihi. Ad praedicandum me hortatur, dicens: Surge, propera, amica mea formosa mea, et veni. Surge de strato quietis, in quo tuimet solius curam agere quaeris. Propera et veni ad implendam etiam proximis curam salutis per studium sedulae praedicationis. VERS. .---Iam enim hiems transiit, imber abiit et recessit. Iam frigus infidelitatis, et imber iniquitatis recesserunt, quae totum orbem usque ad tempus Dominicae incarnationis tegebant. VERS. .---Flores apparuerunt in terra. Id est, initia fidei et iustitiae floruerunt in mundo, crescente Ecclesia. Tempus putationis advenit. Id est, amputatis inutilibus vanae religionis sarmentis futuro fidei fructui praeparantur corda hominum. Vox turturis audita est in terra nostra, id est, Christi Salvatoris nostri dicentis: Poenitentiam agite, appropinquavit enim regnum coelorum (Matth. III, ). VERS. .---Ficus protulit grossos suos. Veteris legis praecepta ceciderunt. Vineae florentes odorem dederunt, id est, evangelicus populus seu vites florentes sanctae conversationis odorem longe lateque dederunt. Surge, amica mea, speciosa mea, et veni. O sponsa et amica mea, cui tanta obtuli bona, surge et veni, et accinge te ad certamen, unde aeternam quietem accipias. VERS. .---Columba mea; per infusionem Spiritus sancti. In foraminibus petrae, in cavernis maceriae. Id est, vulneribus, quae pro salute sponsae Sponsus accepit; et caverna maceriae, id est, custodia virtutum coelestium. In foraminibus petrae columba sedens nidificat, cum in passione Dominica spem suae salutis ponit Ecclesia, cum in Sacramento mortis eius, ab insidiis hostis antiqui, quasi a raptu accipitris, sese tutari confidit, et in eodem spiritualium filiorum, id est virtutum, sobolem creare satagit. Unde Ieremias in persona Moab haereticos ad unitatem invitans ait: Relinquite civitates et habitate in petra habitatores Moab; estote quasi columba nidificans in summo ore foraminis. Maceria valet ad munitionem vineae, et de lapidibus hic exponitur, unde Isaias: Vinea facta est dilecto in cornu, in loco uberi, et maceria circumdedit (Isai. V, , ). Quae maceria custodiam significat, quia Dominus circumdat Ecclesiam, ne immundorum spirituum incursu vastari possit. Ostende mihi faciem tuam. Quae in abdito secretae quietis, quasi columba, delitescere cupis, precor in publicas actiones procede, et ex operibus ostende faciem  tuam. Sonet vox tua in auribus meis. Vox videlicet laudis, et praedicationis. Vox enim tua dulcis, et facies tua  decora. Illius namque vox Domino dulcis est, cui dulce est verba Domini proximis enuntiare, vel ipsi Domino laudes resonare; et illa fides decora est quae, operibus ornata, adversa pati non metuit. VERS. .---Capite nobis vulpes parvulas, quae demoliuntur vineas. Id est, vincite haereticos et schismaticos, parvulos fide, et dolosos verbo, qui dente pravae doctrinae rudes fidelium mentes lacerare solent. Nam vinea nostra floruit. Id est, late electorum plebes germinant. VERS. .---Dilectus meus mihi. Id est, solus mihi dilectus, et solus mihi adiutor est. Et ego illi. Sola sum dilecta, quia nulla alia  recte diligit Christum, nisi unica Ecclesia, et nulla alia ab eo diligitur. Qui pascitur inter lilia. Id est, munditia fidei et candore virtutum. VERS. .---Donec aspiret dies, et inclinentur umbrae. Donec venturi saeculi lux oriatur aeterna, et umbrae, id est errores praesentis vitae, transeant. Revertere, similis esto, dilecte mi, capreae aut hinnulo cervorum super montes Bethel. Obsecro, dilecte mi, ut saepius dulcedine tuae visitationis revertaris ad me, quia cum carne, quam de patriarcharum origine sumpsisti, super altitudinem omnem coelestium montium, ascendisti, ut laborem peregrinationis meae speculatione aeternae patriae releves. CAPUT III.  VERS. .---In lectulo meo per noctes [Cod. Vat., noctem] quaesivi, quem diligit anima mea; quaesivi et non inveni illum. Iam dudum, inquit, multo studio quaesivi Dominum, sed quae adhuc illecebris carnis meae subdita fui, et tenebris profundae ignorantiae obcaecata, non inveni lumen veritatis, id est Dominum. VERS. .---Surgam et circuibo civitatem, per vicos et plateas quaeram, quem diligit anima mea. Quaesivi illum, et non inveni. Proposui animo meo, de lectulo carnalium voluptatum surgere, terras ac maria circuire, et philosophorum adire magisteria [Cod. Vat., ministeria]; sed nec sic inveni illum. VERS. .---Invenerunt me custodes  qui custodiunt civitatem. Num quem dilexit anima mea vidistis? Vigiles sunt, qui custodiunt Ecclesiam, apostoli et doctores, qui gentilitatem veritatis indagine sollicitam invenerunt. VERS. .---Paululum cum pertransissem eos, inveni quem diligit anima mea. Dum me illorum magisterio tradidi, mox lumen veritatis, quod diu quaesiveram , inveni. Tenui eum, nec dimittam, donec introducam illum in domum matris meae et in cubiculum genitricis meae. Tenui [Cod. Vat., teneo donec... ] illum firma fide et tenebo, donec in fine saeculi per officium praedicationis introducam illum in domum, et cubile Synagogae, quae me genuit in Domino, et fiet unum ovile et unus pastor. VERS. .---Adiuro vos, filiae Ierusalem, per capreas cervosque camporum, ne suscitetis neque evigilare faciatis dilectam, donec ipsa velit. In superioribus sponsam non invenimus ad quietem somno pervenisse; sed potius de lectulo exsilientem, labore maximo ad inventionem dilecti sui properasse; et quomodo dilectus, ne eam exagitent, adiurat filias Ierusalem. Sed forte anima illa felici sopita sopore, quae in divino amore novit quiescere, claudit oculum in exterioribus cordis, et aperit in interioribus. Merito ergo adiurantur filiae Ierusalem, ne suscitent dilectam, id est, ne mentem Deo devotam ab intentione desiderii coelestis importuna irruptione praepediant. Repetitur hic locus in Cantico amoris, ut non minorem se Dominus curam Ecclesiae de gentibus gerere designet, quam Ecclesiae collectae de Iudaeis. Quod enim adiurat filias, ne suscitent dilectam, ita potest accipi, quod praecipiat eis, qui de Iudaeis in fidem praecesserunt, ne inquietent eos; neque quieti eorum contradicant, qui de gentilitatis errore ad fidem pervenerunt.  VERS. .---Quae est ista quae ascendit per desertum? Miratur Synagoga quomodo gentium populus, nullo circumcisionis ministerio emundatus, nulla prophetarum admonitione eruditus, subito ab infimis voluptatibus per desertum gentilitatis, et idololatriae ad alta virtutum culmina et Sponsi amplexus ascendisset. Cuius fides eo maioris est miraculi, quo hanc superne susceptam invincibiliter servat, testante Ioanne, qui ait: Scio ubi habitas; ubi sedes est Satanae, et tenes nomen meum, et non negasti fidem meam. Per desertum etiam signari potest ea conversatio quae, a mundi illecebris separata, Dei tantum legi scrutandae et coelestium praeceptorum observationi dedita est. Sicut virgula fumi ex aromatibus. Igne amoris accensa omni nisu virtutum ad coelestia tendit. Fumus eodem tempore partim solet oriri, partim ad sublimia ductus disparere. Sic et Ecclesia in membris quibusdam suis per gratiam sancti Spiritus nova nascitur; in quibusdam, ut in ante natis, ad coelestia colligitur. Non fumo, sed virgulae fumi assimilatur, ut unitas fidei Ecclesiae significetur. Myrrhae et thuris, et universi pulveris pigmentarii. Ex mortificatione carnalium voluptatum, et puritate orationum, et omnium virtutum odore. VERS. .---En lectulum Salomonis sexaginta fortes ambiunt ex fortissimis Israel. Lectulus Salomonis est conversatio quieta sanctorum. Sexaginta fortes sunt sancti praedicatores et fortissimi bellatores, qui mundo corde digni sunt Deum videre. VERS. .---Omnes tenentes gladios, et ad bella doctissimi. Tenent enim gladium spiritus, quod est verbum Dei, qui, quod ore docent, opere complent. Uniuscuiusque ensis super femur suum propter timores nocturnos. Nocturni timores sunt insidiae tentationis occultae. Ensis autem est custodia vigilans, carnis concupiscentias premens, ne verbum praedicationis immunditia vitae maculet. VERS. .---Ferculum fecit sibi Salomon rex de lignis Libani. Ferculum Salomonis est sancta Ecclesia, quae credentes ad aeternae beatitudinis epulas levat, quae de fortibus animo, quasi lignis imputribilibus, constructa est. VERS. .---Columnas eius fecit argenteas. Columnae argenteae sunt doctores eloquii luce fulgentes. Reclinatorium aureum. Reclinatorium aureum est spes perpetuae quietis fidelibus promissae [Cod. Vat., perpetua... promissa]. Ascensum purpureum. Ascensus purpureus quid aliud est, nisi martyrum sanguis, et passio Redemptoris nostri? Quia non ascenditur ad epulas vitae, nisi per mysterium passionis Christi. Media charitate constravit propter filias Ierusalem. Omnis enim qui charitatem habet Dei et proximi, ad hanc requiem, ad has epulas laetus perveniet. Haec omnia ornamenta Ecclesiae praestitit Christus ob nimiam charitatem qua dilexit nos et tradidit seipsum pro nobis. VERS. .---Egredimini et videte, filiae Sion, regem Salomonem. Egredimini mente et actu de turbulenta mundi conversatione, ut Regem pacis valeatis videre. In diademate, quo coronavit eum mater sua. Videte Dominum Christum in humanitate, quam de virgine matre susceptam in maiestatis paternae dextra collocavit. In die dispensationis  illius. In tempore incarnationis illius, quo ad copulandam sibi Ecclesiam sponsam ex virginali utero processit. Et in die laetitiae cordis eius. Id est, redemptionis humani generis, quae fuit dies laetitiae Christo. CAPUT IV.  VERS. .---Quam pulchra es, amica mea, quam pulchra es! Pulchram dicit Ecclesiam; et pulchram repetit, quia hanc et actione et praedicatione vidit esse laudabilem; actione videlicet, quia sicut fumi virgula ex aromatibus ascendit: et praedicatione, quia ad suum consortium etiam proximas venire satagit dicens: Egredimini et videte. Oculi tui columbarum. Sensus tui spiritualium rerum  contemplatione sunt excellentes, et verecundi, quibus mea dona, quae nuper exposuisti; meum diadema, quod nuper praedicasti, videre et cognoscere meruisti. Absque eo quod intrinsecus latet. Magna est quippe gloria aperti operis, sed longe incomparabilior merces aeternae retributionis, quae, dum in terris peregrinamur, videri non potest [Cod. Vat., quae necdum videri potest]. Capilli tui sicut greges caprarum. Possunt in capillis populi fideles accipi, qui maximum decus sua numerositate praebent Ecclesiae. Quae ascenderunt de monte Galaad. Galaad acervus testimonii interpretatur, qui bene convenit adunatae multitudini sanctorum. VERS. .---Dentes tui sicut greges tonsarum. In capillis fragiliores, in dentibus vero perfectiores quique, et ad regendam Ecclesiam apti designantur. Quae ascenderunt de lavacro. Id est, fonte sacri baptismatis, qui et tonsi et loti sunt, hoc est, nudati renuntiando saeculo, et vitae lavacro mundati. Omnes gemellis fetibus. Id est, gemina charitate fecundi. Et sterilis non est inter eas. Non est, qui fetus boni operis non agat. VERS. .---Sicut vitta coccinea  labia tua, et eloquium tuum dulce. Vitta coccinea doctrina veritatis intelligitur. Labia sponsae cocco assimilantur, quia Dominici sanguinis, quo redempta est, pretium praedicare non cessat Ecclesia; vel quia praedicatio sancta charitatis ardore flammescit. Sicut fragmen mali punici, ita genae tuae, absque eo quod intrinsecus latet. In genis verecundia, in malo punico passio Christi exprimitur. Habet ergo ruborem in genis sponsa mali punici, cum sacramentum Dominicae passionis verbis fatetur et factis probat. VERS. .---Sicut turris David collum tuum. Turris David Ecclesia est, collum praedicatores, quorum fide et constantia in eadem civitate firma est, et undique inexpugnabilis. Quae aedificata est cum propugnaculis. Propugnacula autem eiusdem civitatis, Scripturarum sanctarum munimina sunt, vel Patrum praecedentium exempla. Mille clypei pendent ex ea. Quia quot in divinis libris praecepta sunt, tot sunt nostri pectoris munimina, quibus contra omnes insidias defendimur. Omnis armatura fortium. Omnis instructio est vel operationis, vel doctrinae coelestis, per quam non solum evadimus, sed et superamus. VERS. .---Duo ubera tua sunt duo hinnuli caprae gemelli, qui pascuntur in liliis. VERS. .---Donec aspiret dies et inclinentur umbrae. Duo ubera duo sunt sunt populi ex circumcisione venientes et gentilitate, qui per humilitatem quidem parvos se intelligunt et peccatores; sed charitate currentes omnia obstacula mundi transeunt. Qui pascuntur in liliis, hoc est, candidissimis sanctorum Patrum exemplis, donec praesentis mortalitatis umbras, aeterno die aspirante, transeamus. Vadam ad montem myrrhae et ad collem thuris. In myrrha mortificatio carnis; in thure devotio orationis exprimitur. Quasi diceret Sponsus: Frequentabo eos, et pia propitius illustratione glorificabo, quos in passionis, sive orationis virtute sublimes esse suspicio. VERS. .---Tota pulchra es, amica mea, macula non est in te. In omnibus, scilicet, Deum timentibus, pusillis et magnis. VERS. .---Veni de Libano, sponsa mea, veni de Libano, veni. Libanus candor interpretatur, id est, anima bonis actibus candidata, quam tertio hortatur Sponsus, ut veniat: primo, viventem [Cod. Vat., viventes] in carne per bona opera. Secundo, absoluta carne ad percipiendam vitam beatam. Tertio, recepto corpore ad fruenda post resurrectionem gaudia perfecta. Coronaberis de capite Aman [Cod. Vat., Amana], de vertice et Hermon, de cubilibus leonum, de montibus pardorum. Leones propter superbiam, pardi propter crudelitatem maligni sunt spiritus. Montium vero nomine superba infidelium corda, ubi immundi spiritus sedem habent, designantur. Dum sancti praedicatores tales ad viam salutis convertunt, coronantur de capite et vertice montium, id est, principibus iniquorum, quia de labore certaminis crescit corona gloriae. VERS. .---Vulnerasti cor meum, soror mea, sponsa mea, vulnerasti cor meum. In vulneratione cordis magnitudo amoris Christi in Ecclesiam intelligitur. In uno  oculorum tuorum, et in uno crine colli tui. In unitate sancta doctorum, id est oculorum; et in unitate pia subiectae plebis, id est crinium. VERS. .---Quam pulchrae sunt mammae tuae, soror mea sponsa. Item mammae nomine sancti doctores propter consolationem infirmorum, et parvulorum sustentationem, quae lacte fit, exprimuntur. Pulchriora ubera tua vino. Suavitas gratiae pulchrior est austeritate legis. Et odor unguentorum tuorum super omnia aromata. Fama suavissima diffusa [Cod. Vat., diffusae] per orbem totum fidei, latior est quam veteris legis et Patrum, quae in sola Iudaea coangustatur. VERS. .---Favus distillans labia tua, sponsa. Favus mel in cera est: mel autem in cera spiritualis est divinorum eloquiorum sensus in littera. Mel stillans, quia multiplices sensus pene singulae sententiae habent. Labia sponsae sunt doctores, qui multifarios sensus sacris litteris inesse pandunt. Mel et lac sub lingua tua. In lacte eruditio parvulorum, in melle fortior doctrina perfectorum signatur Sub lingua, id est, in meditatione cordis. Et odor vestimentorum tuorum, sicut odor thuris. Vestimenta Ecclesiae opera sunt eius, quae odori thuris comparantur, quia cuncta quae sancta pro Domino agit Ecclesia, orationum per ea vicem reddunt. VERS. .---Hortus conclusus soror mea, sponsa, hortus conclusus, fons signatus. Hortus conclusus Ecclesia est, quae multifaria spiritualium eperum germina gignit. Fons est, quia doctrina salutari redundat; conclusus, quia Domini protectione munita persistit; signatus, sermone fidei. VERS. .---Emissiones tuae paradisus malorum punicorum cum pomorum fructibus. Per irrigationem sacri baptismatis sancta Ecclesia paradisum ex se emittit malorum punicorum, id est, sanctorum martyrum. Cum pomorum fructibus, id est, sanctarum virtutum fructu. VERS. .---Cypri cum nardo, nardus et crocus. Cyprus arbor aromatica est, significans coelestis gratiae benedictionem. Nardus Dominicae passionis typum, crocus charitatis fervorem exprimit. Coniungitur cyprus nardo, cum divina gratia confortat nos pro Christo pati. Item nardus croco iungitur, cum charitate Christi mortem libenter suscipimus. Fistula et cinnamomum. Fistula, quae et cassia [Cod. Vat., casia] arbor aromatica, sed modica, et ideo humiles spiritu designat. Item cinnamomum, qui se ipsos despiciunt, signat, quae et ipsa est brevis arbor, sed odorifera et dulcis; sed humilitas magnam habet laudem et dulcedinem apud Deum. Cum universis lignis Libani. Sicut fistula et cinnamomum humiles sanctorum cogitationes, sic et ligna Libani sublimes eorum actiones demonstrant. Myrrha et aloe, arbores sunt aromaticae, quae continentiam carnis exprimunt. Cum omnibus primis unguentis. Id est, charismatibus virtutum excellentioribus. Et pulchra est coniunctio harum arborum cum unguentis, quia dum carnem a lascivia refrenamus, consequens est ut maiora spiritus dona percipiamus. VERS. .---Fons hortorum, puteus aquarum viventium, quae fluunt impetu. Utrumque Ecclesia est, et fons hortorum, quia spirituales gignit fructus; et puteus aquarum viventium, propter occulta mysteria, quae sanctis per revelationem sancti Spiritus  panduntur. Aquarum viventium propter eloquia divina, quae de invisibilibus divinae gratiae thesauris procedunt. De Libano. De ipsa Ecclesia dicit, quae et candida est per munditiam fidei, et alta per virtutum gloriam. VERS. .---Surge, Aquilo, et veni, Auster, et perfla hortum meum. In Aquilone adversa mundi, in Austro blandimenta designantur, quia gemina expugnatione probatur Ecclesia. Surge, permittentis vox, non imperantis est. Et fluant aromata illius. Id est, virtutum constantia miros odores dispergat. Veniat dilectus meus in hortum suum. Veniat Dominus in Ecclesiam suam, ac eam ipse conservet ubique immaculatam, et fidei fruge fecundet. Et comedat fructum pomorum suorum. Et libenter inspiciat gratanterque accipiat opera sanctorum suorum.  CAPUT V.  VERS. .---Veni in hortum meum, soror mea, sponsa. Veni, inquit, saepissime in Ecclesiam meam: et venio ut corrigam, adiuvem, confirmem. Messui myrrham meam cum aromatibus meis. Per myrrham passio vel mortificatio, per aromata omnes virtutes exprimuntur. Metit myrrham cum aromatibus, quando martyres cum caeteris electis ad maturitatem praemiorum perducit. Comedi favum cum melle meo, bibi vinum meum cum lacte meo. In favo et vino praedicatores, in melle et lacte auditores intelliguntur; et utrosque internus Iudex approbat et remunerat. Comedite, amici, bibite et inebriamini, charissimi. Amici, faciendo quae praecipio; charissimi, me integra charitate amplectendo. Obsecro, ita factis sanctorum, quasi epulis praecipuis, praecordia vestra replete. VERS. .---Ego dormio. Donante gratia Dei, in pace praesentis vitae eum colo. Et cor meum vigilat. Quo tranquillius ab incursibus externis vaco, eo altius internis visibus video [Cod. Vat., eo altius intus video], quam bonus est Deus. Vox dilecti mei pulsantis. Pulsat ostium cordis, cum Dominus nos ad profectum virtutum excitat. Aperi mihi, soror mea, amica mea, columba mea, immaculata mea. Id est, pande cor mihi. Soror mea, quia cohaeres mea. Amica mea, quia arcanorum meorum [Cod. Vat., arcanis meis] conscia. Columba mea, quia spiritus mei dono illustrata. Immaculata mea, quia sola aspectu meo digna. Quia caput meum plenum est rore et cincinni mei guttis noctium. Caput Christi Deus; cincinni sunt fidelium collectiones. In rore et guttis noctium, frigens charitas in multis ostenditur, quam in Deum et proximum habere debuerunt. Ideo necessario excitat Dominus fideles quosque ad praedicationis studium. Cui, provocata ad laborem docendi, respondet Ecclesia: VERS. .---Exspoliavi me tunica, quomodo induar illa? Ac si aperte dicat, deserui negotia saecularia tui causa, quomodo repetam illa? Lavi pedes meos, quomodo inquinabo illos? Iam secretae compunctionis fletibus ablui cogitationes terrenas, quomodo mundi sordibus iterum polluar? quia praedicationis officium sine occupatione  saeculari vix esse potest. VERS. .---Dilectus meus misit manum suam per foramen. Manum quippe suam dilectus per foramen misit, cum nos Dominus occulta invisibiliter compunctione ad opus virtutum accendit, nobisque in memoriam revocat quomodo et quanta de sinu Patris descendens pro nobis esset passus. Et venter meus intremuit ad tactum eius. Haec recolens intima conscientia sponsa, tota expavescit, pigritiam quietis accusans, ad laborem praedicationis festinans. VERS. .---Surrexi, ut aperirem dilecto meo. Id est, verbum Domini praedicare. Manus meae distillaverunt myrrham; digiti mei pleni myrrha. In manibus enim opera, in digitis discretio designatur; in myrrha continentia et passiones; quae tunc probatissima est, cum solummodo pro charitate Dei et proximi, vel continentia, vel passiones fiunt. VERS. .---Pessulum ostii mei aperui dilecto meo. Pessulum sponso aperit, qui templum sui pectoris divina ], visitatione et inhabitatione dignum fecerit. At ille inclinaverat atque transierat. Quia nulli in hac vita plena visio Dei, sicut in futura, conceditur, ideo transire dicitur dilectus, id est, in futurum se videndum et perfruendum plenius ostendit. Anima mea liquefacta est, ut locutus est. Quanto suavius, inquit, vocem atque viciniam dilecti mei accepi, tanto sublimius, quidquid in me erat frigidum, charitate incaluit [et liquefactum est (Cod. Vat. et quidquid rigidum liquefuit)]. Quaesivi et non inveni illum; vocavi et non respondit mihi. Quia donum compunctionis et dulcedinis intimae non in arbitrio est volentis, sed in miseratione dantis; ideo non semper habent illud aequaliter, quia non ita se offert Deus in exsilio laborantibus, quomodo in patria regnantibus. VERS. .---Invenerunt me custodes, qui circuierunt civitatem, percusserunt me, et vulneraverunt me, tulerunt pallium meum mihi custodes murorum. Custodes civitatis, id est Ecclesiae, sancti doctores, qui sedula praedicatione circumeunt  corda singulorum, et spiculis amoris coelestis vulnerant, et ut magis ardeant, inflammescunt, et vetustae conversationis tegmen eis subtrahunt. VERS. .---Adiuro vos, filiae Ierusalem, si inveneritis dilectum meum, ut nuntietis ei quod amore langueo. Merito languet sponsa, cum gladio verbi Dei percussa terrenum exuit amictum; et filias Ierusalem, id est, Deo dignas adiurat animas, ut sui amoris magnitudinem ad Deum referant, et pro eius videnda gloria supernum sibi poscant auxilium. VERS. .---Qualis est dilectus tuus ex dilecto, o pulcherrima mulierum, qualis est dilectus tuus ex dilecto, quia sic adiurasti nos? Obsecro te, quia sic adiurasti me, ut amore, quo te languescere dicis, me quoque per verbum praedicationis facias ardescere; et mihi ostendas qualis sit dilectus tuus ex ea parte qua possit diligi, non timeri, quia perfecta charitas foras mittit timorem. VERS. .---Dilectus meus candidus et rubicundus, electus ex millibus. Candidus, quia sine peccato; rubicundus sanguine passionis; electus ex millibus, quia solus mediator Dei et hominum. VERS. .---Caput eius aurum optimum. Caput Christi Deus, qui solus bonus et optimus. Comae eius sicut elatae palmarum, nigrae quasi corvus. Comae catervae sunt sanctorum, quae Deo fideli famulatu adhaerent. Elatae palmae, propter eminentiam [Cod. Vat. om. eminentiam] apud Deum. Nigrae, propter despectionem apud homines. Vel, elatae ob victoriam; nigrae ob pressuras. VERS. .---Oculi eius sicut columbae super rivulos aquarum, sancti doctores sunt, per quos Ecclesia videt quae recta sunt; qui bene columbae, propter innocentiam et simplicitatem; et rivulis aquarum propter charismata divina comparantur. Quae lacte sunt lotae, et resident iuxta fluenta plenissima. Lacte lotas dicit, id est, gratia dulcissima mundatas. Et resident iuxta fluenta plenissima, id est, omnium donorum spiritualium abundantiam. Potest in rivulis veteris legis eruditio; et in fluentis plenissimis perfectio evangelicae doctrinae designari, quia praedicatores de thesauris suis proferunt vetera et nova. VERS. .---Genae illius sicut areolae aromatum. In genis Salvatoris nostri eius modestia [Cod. Vat., modesta pietas] simul et severitas exprimitur. In areolis aromatum virtutes, et dulcedo, et fama gloriae eius designantur. Consitae a pigmentariis: labia eius lilia distillantia myrrham primam. Prophetis et apostolis; hi futurae incarnationis eius arcana; illi facta narrantes. Labia illius verba sunt doctrinae eius; lilia, quia charitatem coelestis regni promittunt; distillantia myrrham primam, quia per contemptum voluptatum praesentium ad hanc perveniendum esse praedicant. VERS. .---Manus illius tornatiles aureae. Manus, id est opera; quia quae verbis docuit, factis implevit. Tornatiles, quia in se omnem regulam iustitiae tenent, ut dicitur: Oportet me omnem iustitiam implere . Sunt et manus aureae, quia omnia quae in homine gessit, divinitatis gloria perfecit. Plenae hyacinthis. Quae ad spem nos coelestium atque amorem excitant; quia hyacinthus [Cod. Vat., in hyacintis] aerii coloris gemma est. Venter eius eburneus distinctus sapphyris. Venter ergo dilecti fragilitatem humanitatis eius designat; ebur decorem castitatis; sapphyrus sublimitatem coelestium virtutum. Distinctus sapphyris, quia partim humana fragilitas esurie, tentatione, fatigatione, morte; partim divina celsitudo, miraculis, resurrectione et ascensionis gloria intelligitur. VERS. .---Crura illius columnae marmoreae. Crurum vocabulo itinera incarnationis Christi insinuantur, quae columnis marmoreis propter firmitatem et rectitudinem comparantur. Quae fundatae sunt super bases aureas. Quia quidquid per eum vel de eo gestum est, omnia divinae praevisionis consilio ante tempora saecularia disposita sunt. Species eius, ut Libani; electus, ut cedri Ut Libanus celsitudine et gratia arborum alios montes, sic Dominus Christus omnes sanctos meritorum celsitudine et gratia virtutum antecellit. Electus ut edri. Sicut alias arbores quae in Libano nascuntur, superat dignitate sua, ita Christus omnes qui in Ecclesia ad vitam nascuntur, sua transcendit gloria. VERS. .---Guttur illius suavissimum. In gutture interna dulcedo verborum illius memoratur, quam qui sapit, non esurit. Et totus desiderabilis. Quid amplius  quaeris? Totus desiderabilis est, quia totus Deus et totus homo, in quem desiderant et angeli prospicere. Deus in maiestate Patris; homo in virginitate matris; in illo Creator, in hac Salvator. Talis est dilectus meus, et talis est amicus meus, filiae Ierusalem. Quanto devotius quisque diligit Deum, tanto familiarius habet amicum Deum; et talem necesse ut intelligas eum, si vis eum habere amicum. CAPUT VI.  VERS. .---Quo abiit dilectus tuus, o pulcherrima mulierum! Pro decore enim carminis  variantur personae loquentium; sed tamen Christi Ecclesiam, quae sponsae vocabulo exprimitur, designant. Pulcherrima mulierum. Pulchrae sunt singulae sanctorum Ecclesiae, sed pulcherrima universitas totius sanctae Ecclesiae per totum orbem. Quo declinavit dilectus tuus, et quaeremus eum. Qui aliquando in terra corporali specie versatus est, dic quo declinarit ille, ut illum sequamur tecum. VERS. .---Dilectus meus descendit in hortum suum ad areolam aromatis. Quasi dixisset, illuc ascendit, unde descendit. In hortum, id est in Ecclesiam suam, ut eam fonte gratiae suae, quasi areolam aromatum irrigaret, ut virtutum floribus germinaret. Ut pascatur in hortis, et lilia colligat. Pascitur in hortis, dum piis sanctorum laboribus delectatur; et lilium colligit, dum ad perfectum meritorum candorem pervenientes ad coelestia regna perducit. VERS. .---Ego dilecto meo, et dilectus meus mihi, qui pascitur inter lilia. Ego dilecto meo locum habitationis praeparo in me; et ipse mihi apud se, qui semper inter sancta desideria mentium castarum pascitur. Hactenus sanctae Ecclesiae vox est, laudantis ac quaerentis sponsum; nunc quid quaesitus respondeat, subinfertur. VERS. .---Pulchra es, mea, suavis et decora sicut Ierusalem. Sancta Ecclesia suavis et decora ut Ierusalem dicitur, quia eius vitae desiderium visioni iam pacis intimae assimilatur. Terribilis ut castrorum acies ordinata. Id est, charitate unita [Al., iuncta] et compacta, ut nullus locus hosti per malum discordiae aperiatur, quia solummodo in unitate pacis terribiles sumus hosti. VERS. .---Averte oculos tuos a me, quia ipsi me avolare fecerunt. Id est, oculos mentis tuae. Noli quaerere in tuae peregrinationis itinere perfecte me cognoscere, quod fieri non potest; quia quo intentius me agnoscere quaeris, eo certius me incomprehensibilem esse intelliges; et non quaeras in via praemium, quod tibi in patria reservatur. Capilli tui sicut grex caprarum, quae apparuerunt de Galaad. VERS. .---Dentes tui sicut greges ovium, quae ascenderunt de lavacro, omnes gemellis fetibus et sterilis non est in eis. Hi versiculi prius expositi sunt, sed repetitio firmitatis est indicium. In capillis populi, in dentibus doctores, in gemellis fetibus duo praecepta charitatis intelliguntur. VERS. .---Sicut cortex mali punici genae tuae absque oculis tuis. Genae sanctae Ecclesiae spirituales sunt Patres, qui virtutibus sunt mirabiles, et moribus venerabiles, et in Christi cruce gloriari non erubescentes. Et haec magna sunt valde quae videntur in ea, sed multo maiora quae non videntur et in futurum reservantur. VERS. .---Sexaginta sunt reginae, et octoginta concubinae, et adolescentularum non est numerus. Reginae sunt, quae amore sponsi et coelestis praemii intuitu per praedicationem veritatis et fidei, et sacri baptismatis fontem, sobolem aeterno Regi  generant. Concubinae sunt, quae carnalibus solummodo Christum praedicando vel baptizando docent. Et ideo illae perfectione senarii numeri, per decalogum multiplicatae; hae octonarii imperfectione non sinceriter decalogum servantes designantur. Adolescentulae sunt animae nuper Christi gratia renatae, quarum summa, propter multitudinem civium coelestium numerum transcendit.  VERS. .---Una es, columba mea, perfecta mea. Sancta videlicet et universalis per totum orbem Ecclesia. Una est matri meae, electa genitrici suae. Id est, coelesti Ierusalem, quae est mater omnium nostrum, unde ad nos gratia sancti Spiritus descendit, per quam renascimur Deo. Viderunt eam filiae Sion et beatissimam praedicaverunt: reginae et concubinae laudaverunt eam. Quas prius dixit adolescentulas, nunc filias nominat. Reginae et concubinae idem sunt quae ante, quae omnes catholicam laudant Ecclesiam. VERS. .---Quae est ista quae progreditur quasi aurora consurgens? Progreditur Ecclesia quasi aurora, quia iam veri luminis in ea sol ortus, mundo post tenebras longae ignorantiae monstratur. Pulchra ut luna; quia sole iustitiae illustrata noctem mundi illuminat. , quia imaginem sui conditoris in omni iustitia, sanctitate et pietate  portat. Terribilis ut castrorum acies ordinata. Terribilis aeris potestatibus in unitate charitatis, fidei et spei. VERS. .---Descendi ad hortum nucum, ut viderem poma convallis. Hortus etenim nucum est Ecclesia praesentis saeculi, ubi nostras conscientias alterutrum minime videmus, sed fracta per tentationem testa corporis, apparebit internae dulcedinis gustus. Poma convallis fructus est humilitatis. Descendit sancta Ecclesia per doctores sanctos, qui proficiunt ad fructus bonos, quive adhuc indigent doctrinae irrigatione. Ut inspicerem si floruisset vinea. Inspicerem si virtutum studia floruissent. Et germinassent mala punica. Si qui ad exemplum Dominicae passionis praeparati essent suum fundere sanguinem. VERS. .---Nescivi, anima mea conturbavit me propter quadrigas Aminadab. Nescivi dona gratiae spiritualis in te esse, sponsa, sed anima mea conturbavit me propter introductionem  Novi Testamenti, et evangelicae quadrigae, qua Aminadab (qui interpretatur, populi mei spontaneus) id est, Christus, per totum vehitur mundum; cui Ecclesia consolando mox respondet. VERS. .---Revertere, revertere, Sunamitis, revertere, revertere, ut intueamur te. Noli turbata esse, sed revertere ad agnitionem tui Redemptoris, qui tibi toties in prophetis et lege promissus est. Revertere puritate fidei, operum perfectione. O Sunamitis, id est, captiva, iam vinculo infidelitatis penitus abraso , revertere ad tuum Redemptorem, ut salveris. CAPUT VII.  VERS. .---Quid videbis in Sunamite, nisi choros castrorum? Tu doles Synagogam obduratam; prope est tempus quo choros bellantium adversus malignos spiritus, et laudantium Deum videbis in ea. Quam pulchri sunt gressus tui in calceamentis, filia principis! Nunc laudes Ecclesiae ab ipso Sponso proferuntur: et primo operum constantia, et mortificatio voluptatum laudantur in ea, quam et filiam principis, id est Christi, ob gratiam baptismatis et nobilitatem virtutum nominat. Iuncturae feminum tuorum sicut monilia, quae fabricata sunt per manum artificis. Duorum concordia populorum spirituali prole fecundantium in iunctura feminum designatur; quae sicut monilia fabricata sunt manu artificis, id est, ineffabili largitate Conditoris nostri firmata: in monilibus bona opera exprimuntur. VERS. .---Umbilicus tuus crater tornatilis, nunquam indigens poculis. Umbilicus, id est, fragilitas infirmitatis nostrae contra fidem [Cod. Vat., om. verba: contra fidem]. Crater fit tornatilis, cum conscientia mortalitatis, atque infirmitatis nostrae admoniti calicem verbi salutaris proximis prompta mente propinare satagimus. Venter tuus sicut acervus tritici vallatus liliis. Acervus tritici vallatus liliis est, cum abundantia boni operis sola spe perpetuae lucis colligitur. In ventre, memoria; in tritico, multiplicatio boni operis; in liliis, castitas spei exprimitur. Item in tritico, panis; et in cratere potus, qui pauperihus datur, exprimitur. VERS. .---Duo ubera tua sicut duo hinnuli gemelli capreae. De hoc versu superius dictum est. Duo ubera doctores sunt utriusque populi; hinnuli gemelli duo testamenta sunt invicem concordantia.  VERS. .---Collum tuum sicut turris eburnea . In collo item doctores designati sunt, qui turri eburneae pro firmitate [Cod. Vat., propter firmitatem] et pulchritudine comparantur, quia civitati Dei et robur praestant et decus. Oculi tui sicut piscinae in Hesebon, quae sunt in porta filiae multitudinis. Item oculi Ecclesiae doctores sunt propter providentiam, sicut collum propter nutrimentum. Et recte piscinae comparantur, quia fluenta doctrinae suis auditoribus praebere non cessant. Esebon cingulum moeroris interpretatur, quia sancti pro vana laetitia carnis cingulo abstinentiae constringuntur. Et bene in portis filiae multitudinis, ob abundantiam populorum concurrentium per portam fidei in Ecclesiam. Nasus tuus sicut turris Libani. Item in naso verbi Dei dispensatores, causa discretionis, designantur. Turris, quia eminentissimum locum tenent in Ecclesia. Quae respicit contra Damascum. Id est, sanguinarios et impios; quia Damascus sanguinem bibens interpretatur. Significat carnales et crudeles, contra quos sancti doctores in turre Libani, id est, firmitate Ecclesiae, semper vigilant. VERS. .---Caput tuum ut Carmelus, et coma capitis tui purpura regis vincta canalibus. In capite mens designatur; in comis cogitationes; et sicut capite membra, ita mente cogitationes reguntur, ut in Carmelo (qui interpretatur conscientia circumcisionis ). Id est, sublimibus, et passione, quae nomine purpurae exprimitur, versentur. Canales praecordia sunt sanctorum, in quibus alligantur tales cogitationes. VERS. .---Quam pulchra es et quam decora, charissima in deliciis. Pulchra fide et opere decora. Charissima in deliciis, id est, spiritualibus virtutibus. VERS. .---Statura tua assimilata est palmae. Id est, rectitudo operationis bonae semper ad victoriam tendit. Et ubera tua botris. Uberibus doctores Ecclesiae propter lac primae eruditionis comparantur, et botris aequantur propter mysteria dulcissimae [Cod. Vat., dulcissima] aeternitatis. VERS. .---Dixi, ascendam in palma, apprehendam fructus eius, et erunt ubera tua sicut botri vineae. Apte quidem crux victrix  palmae comparatur, in quam Christus ascendens apprehendit fructus eius, id est, dona quae largitus est sanctae Ecclesiae, quae ex illo tempore botros vineae germinavit, id est, sanctos doctores, qui maiore scientia et gratia, post crucem et resurrectionem Salvatoris, abundabant. Et odor oris tui [Cod. Vat., et odores tui] sicut malorum. VERS. .---Guttur tuum sicut vinum optimum ad potandum. In gutture vox praesentis doctrinae; in odore fama absentis designatur: et ideo vino illa propter fragrantiam virtutum, haec malis ob suavitatem absentis famae comparatur. Dignum dilecto meo. Rapuit enim sponsa verbum ex ore sponsi, quia ille vino optimo eam comparavit et subiecit; Dignum dilecto meo, id est, tanta sublimitas est evangelicae praedicationis, ut ipse dilectus primus, per hanc in carne apparens, mundo iter coeleste aperuerit. Labiisque et dentibus illius ruminandum. Id est, apostolis praedicatoribusque maxime  dedit ad meditandum. VERS. .---[Ego dilecto meo, et non alteri, cui totam curam servitutis et dilectionis impendo]. Et ad me conversio eius. Me solam diligit, et adiuvat, ne deficiam in via. VERS. , .---Veni, dilecte mi, egrediamur in agrum, commoremur in villis. Mane surgamus ad vineas, videamus si floruit vinea, si fructus parturiunt, si floruerunt mala punica. Quia nullatenus sancta Ecclesia, vel ad bene operandum egrediendo procedere, vel in exercitio bonae operationis persistendo commorari, vel saltem ad propositum bene agendi assurgere, vel animos auditorum suorum, quantum profecerint, discernere sufficit, nisi Dei gratia adiuta, qui dixit: Ecce ego vobiscum sum omnibus diebus, usque ad consummationem saeculi. Item in agro Christiani, in villis pagani, in vineis Ecclesiae, in floribus fides, in fructibus virtutes, in malis punicis martyrium designatur. In his enim singulis sponsa dilecti sui praesentiam quaerit. Ibi dabo tibi ubera mea. Id est, parvulorum meorum paedagogos, quia in his omnibus proficiunt doctores sancti. VERS. .---Mandragorae dederunt oaorem in portis nostris. Mandragora, propter multimoda medicaminum genera, sanctorum virtutibus comparatur. Portae Ecclesiae  doctores sunt sancti. In huiusmodi portis mandragorae dant odorem, cum spirituales quique ex se virtutum famam [Cod. Vat., palmam] longe lateque spargunt. Omnia poma nova et vetera, dilecte mi, servavi tibi. Poma nova et vetera, praecepta sive promissa sunt novi et veteris testamenti, quae omnia ad eius gratiam refert Ecclesia. CAPUT VIII.  VERS. .---Quis mihi det te fratrem meum, sugentem ubera matris meae. Vox ista est antiquorum iustorum, optantium adventum Christi in carne. Sugentem ubera matris meae, id est, in synagoga nasci ac nutriri, iuxta humanae conditionis naturam. Ut inveniam te foris. Intus erat dilectus, dum in principio erat Verbum; foris, dum Verbum caro factum est. Et deosculer te. Id est, facie ad faciem videam, et ore ad os loquar. Et iam me nemo despiciat. Ante adventum Christi intra angustias Iudaeae tantum fuit Ecclesia; post ascensionem, in toto mundo dilatata fuit et venerabilis. VERS. .---Apprehendam te. Prompta ac fideli devotione venientem excipiam. Et ducam te ad domum matris meae. Peracta carnis dispensatione redeuntem, laetis ducam luminibus in domum matris, ubi coelestis Ierusalem mater est nostra. Ibi me docebis. Facies me potiora sperare dona, quam in lege habuissem. Et dabo tibi poculum ex vino condito. Id est, ferventem amorem, variis virtutum pigmentis ornatum. Et mustum malorum granatorum meorum. Id est, gloriosum sanctorum martyrum triumphum, qui ferventissima charitate per ferrum flammasque ad te transire non dubitant. VERS. .---Laeva eius sub capite meo, et dextera illius amplexabitur me. Laeva incarnationis Christi dona designat; et dextera futura sanctorum cum Christo gaudia exprimit. VERS. , .---Adiuro vos, filiae Ierusalem, ne suscitetis, neque evigilare faciatis, donec ipsa velit. Quae est ista, quae ascendit de deserto, deliciis affluens? Vox Synagogae mirantis, quomodo Ecclesia de deserto gentilitatis in sponsi subito amplexus ascendisset. Deliciis affluens, id est, omnium donorum pulchritudine. Innixa super dilectum suum. Omnia quae habet, ad gratiam dilecti, illi soli innitendo, referens. Sub arbore malo suscitavi te. Respondit pro sponsa Synagogae ipse sponsus. Sub arbore malo excitavi te, id est, sub arbore crucis a perpetua morte revocavi te, ut apostolos et caeteros electos ex Iudaea. Ibi corrupta est mater tua; ibi violata est genitrix tua. Id est, maior pars plebis Christum negando, et Barabbam eligendo, ad crucem reprobata est. VERS. .---Pone me, ut signaculum super cor tuum, ut signaculum super brachium tuum. Signaculum brachio vel digito ob memoriam cuiuslibet rei ligamus. Per cor cogitatio, et per brachium designatur operatio. Si me velis habere sponsum, intus sit charitas in fide non ficta, et foris operatio devota. Quia fortis ut mors dilectio, dura sicut infernus aemulatio. Fortis est usque ad mortem mea dilectio in te, o Synagoga! sed tua aemulatio dura in me fuit, sicut infernus. Sed verte aemulationem in dilectionem, et eris mihi sponsa et soror et amica. Lampades eius lampades ignis atque flammarum. Dilectionis lampades corda sunt fidelium. Ignis, propter fervorem cordis; flammarum, propter operationis efficaciam. VERS. .---Aquae multae non potuerunt exstinguere charitatem, nec flumina obruent illam. Aquas multas et flumina, tentationum dicit incursus, quae visibiliter vel invisibiliter animas fidelium impugnare non desinunt, quibus charitas non cedit. Si dederit homo omnem substantiam domus suae pro charitate [Cod. Vat., dilectione], quasi nihil despiciet eum. Sancti vero totius mundi substantiam pro dilectionis magnitudine relinquentes, nisi etiam se ipsos abiiciant, nihil proficiunt. VERS. .---Soror nostra parva, et ubera non habet, quid faciemus sorori nostrae in die, quando alloquenda est? Prima nascentis Ecclesiae de gentibus tempora significat, quando adhuc et parva fuit numero, et minus idonea praedicare verbum  quasi Sponsus Synagogae dixisset de ea: Quid faciemus sorori nostrae in die, quando alloquenda est? ac si aperte dicat, parva quidem numero est Ecclesia gentium, et necdum verbi mysterium subire sufficit; quid ergo tibi videtur, o Synagoga, de sorore faciendum nostra, quando alloquenda est, id est, per verbi ministerium ducenda in fidem? Synagogae tacenti ipse Sponsus, quid fieri debeat, respondit: VERS. .---Si murus est, aedificemus super eum propugnacula argentea. Ac si diceret, si aliquos habet in se fortes in fide, vel claros ingenio, vel philosophia instructos, addemus illis propugnacula argentea, id est, scientiam divinarum Scripturarum, ut eo facilius possint tutari infirmos atque indoctos. Si ostium est, compingamus illud tabulis cedrinis. Si sint simplices, tamen docendi studio inhiantes, proponamus illis priorum exempla iustorum, quo certius et efficacius docendi opus implere possint. Cedri, virtutes sanctorum, et tabulae latitudinem charitatis designant. Ad haec ipsa respondet Ecclesia. VERS. .---Ego murus. Ego de vivis compacta sum lapidibus, et glutino charitatis adunata, et super fundamentum immobile aedificata. Et ubera mea sicut turris, ex quo facta sum coram eo, id est, doctores habens fortissimos ceu turris, qui et parvulos nutrire sciunt et omnia maligni iacula expellere. Et hoc mihi accidit ex eo tempore, quo Christus me reconciliavit,. Quasi pacem reperiens. Quia ipse est pax vera, faciens utraque unum. VERS. .---Vinea fuit pacifico in ea, quae habet populos. Vinea, id est, catholica Ecclesia fructu abundans fidei, fuit pacifico, id est Christo, qui omnia pacificavit in coelis et in terris in ea congregatione, quae multos populos possedit ex toto orbe, non in Iudaea solum. Tradidit eam custodibus, prophetis et apostolis, vel angelicis dignitatibus. Vir affert pro fructu eius mille argenteos. Id est, pro retributione aeterna huius vineae, affert mille argenteos; id est, pro acquisitione regni coelestis, qui est fructus vineae, cuncta, quae mundi sunt, reliquit. Millenarius numerus pro perfectione ponitur, id est, qui omnia reliquit. Argentei pro omni pecunia accipiuntur. VERS. .---Vinea mea coram me est. Et haec vox Sponsi est. Verum etsi te aliis commendem custodibus, tamen te semper in mea habeo praesentia, videns et remunerans laboris tui devotionem in omnibus. Mille tui pacifici. Mille tui, subauditur, argentei; quasi dixisset, qui pro amore meo cuncta sua dimittunt, in pace habent reservata, significans simpliciores in Ecclesia, qui omnem substantiam suam, millenario numero designatam, pro charitate Dei amittunt. Et ducenti his, qui custodiunt fructus eius. Id est, argentei his, qui custodiunt fructus eius; qui sunt doctores sancti, qui omnia mundi dimittunt, et in verbo praedicationis laborare non cessant. Hi duplici remuneratione, quae ducentario designatur, donantur apud me. VERS. .---Qui habitas in hortis, amici auscultant. Quia locutio nostra finienda est, hoc ultimum vale a me audito. Semper habitat  in hortis virtutum, et scito quod amici, id est angelici spiritus et animae sanctorum, semper te considerant et tuo gaudent profectu. Fac me audire vocem tuam. Id est, vox praedicationis, quantum vales, semper audiatur a me. Ad haec sponsa respondit: VERS. .---Fuge, dilecte mi, et assimilare capreae hinnuloque cervorum super montes aromatum. Ac si aperte dicat quoniam in carne apparens praecepta ac dona vitae mihi tulisti, nunc his peractis revertere in sinum Patris [o mi dilecte, assimilare capreae hinnuloque cervorum super montes aromatum]. Et hoc mihi sit solatium, quod cum continua visione non queam te cernere, saltem crebra visitatione me consolari dignari velis [Cod. Vat., saltim crebra visione me consolari memento].  EPISTOLA AD DAPHNIN. De illo Cantico canticorum loco: Sexaginta sunt reginae et octoginta concubinae .  MONITUM PRAEVIUM.  Praesentem epistolam, seu commentatiunculam citati ex Canticis loci, primo Canisium tom. VI Lect. Antiq., pag. -, seu tom. II edit. Basnagii, part. I, pag. , ex bibliotheca celeberrimi monasterii S. Galli, edidisse creditur; quamvis Antonius Possevinus, tom. I Apparat. Sacri, pag. , antiquiorem editionem, factam anno , una cum commentario in Psalmos, recenseat. Cl. Quercetanus editionem Canisii secutus est, illamque inter Opera B. Fl. Alcuini recensuit pag. . Quam editionem nos quoque sequimur, collatam cum veteri codice ms. Salisburgensi, unde quasdam differentes lectiones adnotavimus. Iuvenis, ni fallor, ait Basnagius loc. cit., erat adhuc, cum hanc epistolam scripsit Alcuinus; quippe inter familiares latitare cupiebat, doctorum iudicia reformidans, nec eorum conspectui sese praesentare audebat. Parvi quoque momenti esse hanc epistolam censent scriptores Hist. litt. Franciae, tom. IV, pag. , n. . De Daphni seu Daphini omnia nobis ignota, nisi quod Alcuini fuerit discipulus, cui suum dolorem de perversa vivendi ratione, cui alter discipulus, Cuculus nomine, se dederat, significavit, quem plangit singulari carmine, suo quoque loco ex Analectis Cl. Mabillonii exhibendo. Dilectissimo filio meo Daphini, Albinus Pater salutem. Quia pridem de numerorum ratione mecum egisti, interrogans quomodo in excellentissimo Cantico Salomonis sexagenarius numerus reginis conveniret, et octogenarius concubinis, et cur adolescentulae sine numero essent: igitur et si noverim te plenam [Ms., plenariam] huius rationem in sanctorum Patrum tractatibus legisse, tamen ne tuam contristem sollicitudinem, dicam quod meae videtur imperitiae posse convenire, et quod tantum inter familiares aures latitare velim, quia me publice magnorum doctorum iudicio praesentare non audeo. Legimus enim in numerorum subtilissima ratione, alios numeros esse pares, alios impares; et item parium numerorum alios esse perfectos, alios esse imperfectos: item et imperfectorum alios esse superfluos, alios exiguos. Pares autem numeri sunt, qui in duo aequalia dividi possunt: ut octo in bis quatuor, et quatuor in bis duo. Impares sunt, qui in duo aequalia dividi non possunt, ut septem vel novem; quos si dividas, duas aequales in eis invenire non poteris: item ipsorum parium numerorum alii sunt perfecti, alii imperfecti. Perfectus numerus est qui partibus suis impletur, nec diminutione frangitur, nec multiplicatione partium superabundat, ut senarius numerus. Habet enim senarius numerus dimidiam sui partem tres, et tertiam duo, et sextam unam, qui simul iuncti eumdem implent senarium; nam unum, duo, tres, faciunt qui partibus suis impletur. Nec diminutione frangitur, nec abundantia supercrescit; idcirco perfectissimus Creator, qui universa valde bona creavit, in eo numero originalis mundi creaturas condidit, ut ostenderet, omnia in suo genere esse perfecta, quae condidit. Item octonarius numerus, si eum in partes a se ipso nominatas dividas, minor se ipso ipse invenitur, habet enim dimidiam sui partem quatuor, et quartam duas, et octavam unam: quae simul ducta octonarium non implent, sed septenarium; unum, duo et quatuor septem efficiunt, non octo: et  idcirco secunda huius generis [F., humani generis] origo ab octonario numero crescere coepit. Videlicet octo animas in arca esse legimus, a quibus totius humani generis multitudo pullulavit, ut ostenderetur, secunda origo esse imperfectior, quam prima, quae senario numero creata est. Inde et Redemptor noster et Reparator primae perfectionis, sicut Adam sexta die ex virgine terra creatus est, ita ille sexta aetate ex virgine Maria factus est homo, ut senarii numeri perfectionem suo dicaret adventu, quam in primi hominis monstravit conditione. Item progressionem numerorum articulis, quasi quibusdam unitatibus, ad infinita crescere per quasdam finitas formas videmus. Nam prima progressio numerorum est ab uno usque ad decem. Secunda a decem usque ad centum. Tertia a centenario usque ad millenarium. Et eamdem regulam perfectionis [vel imperfectionis], quae prima unitas in suis numeris pro denario servat, eamdem et secundam in suis denariis sub centenario servare necesse est. Nam sicut senarius numerus in suis partibus per unitatem positus perfectus est in seipso, ita et sexagenarius partibus suis positis per denarium perfectus esse noscitur, ita ut semper in sexagenario denarius locum obtineat unitatis in senario, et sit illius divisio per partes suas eiusmodi: medietas sexagenarii est tricenarius, sicut ternarius senarii; et est tertia pars vicenarius, sicut binarius in senario; et denarius in eo locum teneat unitatis; quae summa si colligitur eumdem implet sexagenarium. Decem itaque, et viginti, et triginta, sexaginta sunt, sicut et tres, et duo, et unum, sex. Poteris et per te ipsum, iuxta eamdem regulam, octogenarii explorare diminutionem. Nam octogenarii quadragenarius medietas est, et viginti quarta pars, et denarius octava: quae simul ducta septuaginta faciunt non octoginta, nam decem, viginti, quadraginta, septuaginta sunt. Sexaginta vero reginae et octoginta concubinae rectores sunt sanctae Ecclesiae. Sed alii ex illis propter solam Christi charitatem docent; alii, terrena sequentes commoda, laborant in Ecclesia, non coelestis patriae labore, sed terreni lucri gratia desudant in docendo. Hi sua in perfectione  octogenario numero comparantur: illi perfecta beatitudine sexagenario designantur, ut reginarum nomine digni efficiantur, quia spiritualem sobolem propter amorem solummodo Sponsi, et multiplicandis filiis in coelestem patriam, felicem prolem baptizando, seu praedicando generare non desistunt. Illi vero concubinarum nomine denotantur, quia saeculi ambitione, vel temporalis honoris gratia, praedicando seu baptizando nobiles quidem generant saepe filios, sed illi ignobiles in semetipsis permanent. Quorum contubernium, fili charissime, fuge, obsecro, et si te quandocunque Dei misericordia doctorem dignetur efficere, tu pro eius amore laborare non cesses, qui pro tua salute sanguinem suum fundere non dubitavit, ut tibi sint mercis  non periturae divitiae, sed perpetua gloria in coelesti thalamo Domini Iesu Christi, cui laus et gloria in omnes aeternitates. Amen.   OPUSCULUM QUARTUM. COMMENTARIA SUPER ECCLESIASTEN.  MONITUM PRAEVIUM.  Praesens commentarius publicis typis primo, quantum scitur, prodiit Argentorati, vel (ut in Bibl. Baluziana, tom. II, pag. , notatur) Basileae apud Ioannem Bebelium, anno , in-o. Inde Cl. Quercetanus illum in suam collectionem transcripsit. Editionis praeterea Parisiensis de anno  mentionem faciunt compilatores magnae Bibliothecae ecclesiasticae, quae tamen ab omnibus aliis eruditis ignoratur. Editionem Cl. Quercetani contulimus cum cod. ms. bibliothecae nostrae, monasterii scilicet sancti Emmeramiani; cuius etiam ope praefatam editionem in aliquibus locis emendavimus, ac differentes et alibi deficientes lectiones adnotavimus, versusque in fine epistolae adiecimus. Eidem codici nostro hic titulus praefixus est: Incipit Expositio Albini super Ecclesiasten; in fine tamen tres aut quatuor ultimae paginae excisae sunt; quem defectum infra suo loco notabimus.  .  Dilectissimis in Christo filiis, Oniae sacerdoti, Candido presbytero, et Nathanaeli diacono, Albinus perpetuae prosperitatis in Domino Deo salutem. Postquam de paternae pietatis nido in publicas saecularium negotiorum evolastis auras, mentis meae sollicitudo vestram, omnibus pene horis, occupationem comitata est, optans vos, divina donante gratia, in charitate perfecta, sanctarum titulis virtutum Deo placere, honestisque vivere moribus coram hominibus, et quod didicistis sub alis paternae eruditionis, nobilibus ostendere moribus. Nec velim sapientiae decus, quod habetis in corde, saeculi obscurari vanitatibus, inter quas religio vestrae conversationis fulgeat, quasi claritas lucis in tenebris. Mementote vos aliena dispensare, non propria possidere; de quibus ipsa Veritas ait: Si in alieno fideles non fuistis, quod vestrum est, quis dabit vobis? Alienae sunt a nobis huius saeculi facultates, id est, extra nostram sitae naturam. Nihil enim intulimus in hunc mundum, haud dubium quia nec auferre quid possumus . Nostra autem possessio regnum coelorum, nostra vita Christus est, nostrae opes sunt spiritualium operum fructus: quas congregare vos, filii charissimi, omni intentione exhortor: nec in incerto divitiarum sperare, quae aut deserunt possidentem, aut a possidente deseruntur. In quas, mentis nostrae intentionem Spiritus sanctus per Prophetam anhelari prohibuit, dicens: Divitiae si affluant, nolite cor apponere. Quarum copia, est aliorum inopia. De quibus Dominus in Evangelio ait: Facite vobis amicos de mammona iniquitatis. Idcirco iniquas nominavit huius saeculi divitias (quia mammona Syra est lingua, et Latine divitiae dici possunt), quia divitiae aut per iniquitatem congregantur, vel inique pauperibus subtrahuntur. De quarum vana possessione in huius saeculi deliciis pene sapientissimus Salomon totum composuit librum, cui titulus est Ecclesiastes, dicens in capite libri: Vanitas vanitatum, dixit Ecclesiastes, et omnia vanitas. Si omnia vanitas, quae utilitas est divitias retinere caducas? In quem librum, ex sanctorum opusculis Patrum, ac maxime de beati Hieronymi commentario, parvum composui Breviarium, vestri causa, filii charissimi, quatenus paterna sollicitudine admonerem vestrum nobile ingenium, ne nimio amore studeatis caducis, et cito transitoriis inhiare divitiis, quae citissime velut volatiles recedunt umbrae, et ut, si quid supersit in eis necessario vitae vestrae  stipendio, pauperibus erogare studeatis: quia, ut idem Salomon ait: Redemptio animae viri, propriae divitiae eius (Prov. XIII, ). Sedula mente ipsius Domini sanctum considerate praeceptum, quo nos admonuit coelestibus magis quam terrenis inhiare thesauris, dicens: Thesaurizate vobis thesauros in coelo, ubi neque aerugo, neque tinea demolitur, et ubi fures non effodiunt, nec furantur: ubi enim est thesaurus tuus, ibi est et cor tuum (Matth. VI, ). Hunc siquidem librum supradictum semper pro magistro habeatis in manibus, ut discatis terrena non amare, sed coelestia; dominari divitiis, non servire; laudem non quaerere terrenam, sed a iudice Christo, miserorum consolatore, amabilem audire sententiam inter eos quibus dicturus erit: Venite, benedicti Patris mei, percipite regnum, quod vobis paratum est ab origine mundi. Flumina qui metuat modica sulcare carina    Grandia, ne mergat turbidus Auster eam: Iste suo placidas lembo pernaviget undas    Currentes inter florida prata pie. Sic qui magnorum sensus rimare profundos    Doctorum timeat pectoris ingenio, Nostra legat felix animo commenta sereno,    De gazis veterum quae tulit unca manus. Vos vivete Deo semper, nam vivere mors est    Huic mundo; vera est vivere vita Deo. Vos, rogo, conservet felices gratia Christi,    O dulces nati, sancta salutis ope. CAPUT PRIMUM.  VERS. .---Verba Ecclesiastis filii David regis Hierusalem. Tribus nominibus vocatum fuisse Salomonem Scripturae manifestissime docent: Salomonem, id est, pacificum; et Ydida, hoc est, dilectum Domini; et quod nunc dicitur Coeleth, id est, Ecclesiasten. Ecclesiastes autem appellatur Graeco sermone, quod coetum, id est Ecclesiam, congreget; quem nos appellare possumus concionatorem, qui loquitur ad populum, et sermo eius non specialiter ad unum, sed ad universos generaliter dirigitur. Porro pacificus, et dilectus Domini, ab eo quod in regno eius pax fuerit, et eum Dominus dilexerit, appellatus est. Nam et psalmus quadragesimus quartus, et septuagesimus primus, dilecti et pacifici titulo praenotantur. Qui tametsi ad prophetiam Christi et Ecclesiae pertinentes, felicitatem et vires Salomonis excedant, tamen secundum historiam super Salomone conscripti sunt. Is itaque iuxta numerum vocabulorum suorum, tria volumina edidit: Proverbia, Ecclesiasten, Cantica canticorum. In Proverbiis parvulum docens, et quasi de officiis praesentibus [Hieron., per sententias] erudiens, unde ad filium crebro sermo repetitur. In Ecclesiaste vero, maturae virum aetatis instituens, ne quidquam in mundi rebus putet esse perpetuum, sed caduca et brevia universa quae cernimus. Ad extremum iam consummatum virum, et calcato saeculo praeparatum, in Cantico canticorum, sponsi iungit amplexibus. Nisi enim prius relinquamus vitia, et pompis saeculi renuntiantes expeditos nos ad adventum Christi praeparaverimus, non possumus dicere: Osculetur me osculo oris sui. Haud procul ab hoc ordine doctrinarum, et philosophi sectatores suos erudiunt, ut primum ethicam doceant, deinde physicam interpretentur, et quem in his profecisse perspexerint, ad theologicam usque perducant. Nec non et hoc diligentius attendendum, quod per tres libros auctoris, diversus est titulus. In Proverbiis enim adnotatur: Proverbia Salomonis filii David regis Israel. In Ecclesiaste vero: Verba Ecclesiastis filii David regis Hierusalem. Superfluum quippe est hic, Israel, quod male in Graecis et Latinis codicibus invenitur. In Cantico canticorum, nec filius David, nec rex Israel, sive Hierusalem praescribitur, sed tantum: Canticum canticorum Salomonis. Sicut enim Proverbia, et rudis institutio, ad duodecim tribus, et ad totum pertinent Israel; et quomodo contemptus mundi, non nisi metropolitis convenit, hoc est, habitatoribus Hierusalem; ita et Canticum canticorum ad eos proprie facit mentionem, qui tantum superna desiderant. Ad incipientes et proficientes, et paterna dignitas, et regni proprii merito iudicatur  auctoritas. Ad perfectos vero, ubi non timore eruditur discipulus, sed amore, proprium nomen sufficit, et aequalis magister est, et nescit se esse regem.  Haec interim iuxta litteram. Caeterum per intelligentiam spiritalem, pacificus et dilectus Dei Patris, et Ecclesiastes noster Christus est, qui medio pariete destructo, et inimicitias in carne evacuans, fecit utraque unum, dicens: Pacem meam do vobis, pacem relinquo vobis. De quo Pater ad discipulos: Hic est, inquit, Filius meus dilectus, in quo mihi bene complacui, hunc audite (Matth. XVII, ), qui est caput Ecclesiae. Et nequaquam ad synagogam Iudaeorum, sed ad gentium multitudinem loquens, vivis lapidibus exstructae; non illius de qua ipse ait: Hierusalem, Hierusalem! quae occidis prophetas, et ecce relinquetur domus vestra deserta (Matth. XXIII, , ), sed illius per quam iurari vetat, quia sit civitas magni regis. Hic est filius David, ad quem caeci in Evangelio clamabant: Miserere nostri, fili David; et omnis turba consonabat, et una voce respondebat: Hosanna filio David (Matth. XXI, ). Denique non ad eum fit verbum Dei, sicut ad Hieremiam et ad caeteros prophetas; sed quia dives est, et rex potens, ipse est si quidem verbum, et sapientia caeteraeque virtutes. Verba loquitur ad Ecclesiae viros. verba insinuat apostolis, de quibus cantatur in psalmo: In omnem terram exivit sonus eorum, et in fines orbis terrae verba illorum. Male igitur quidam opinantur, nos ex hoc libro ad voluptatem et luxuriam provocari, cum e contrario omnia quae cernimus in mundo vana esse doceantur, nec debere nos ea studiose appetere quae, dum tenentur, intereant. Tradunt Hebraei hunc librum, quem modo in manibus habemus, Salomonis esse poenitentiam agentis: qui quia in sapientia divitiisque confisus, per mulieres offenderit Deum, nunc secum reputat, omnia vana esse huius saeculi delectamenta, quae ad ultimam miseriam devolvunt eos qui in eis ponunt spem suam. Sed et beatus Gregorius doctor mirabilis, et sacrae Scripturae lucidissimus expositor, in quarto Dialogorum libro, quomodo iste liber legendus sit vel intelligendus, optime exposuit, de nomine huius libri, sic dicens: Ecclesiastes autem proprie concionator dicitur: in concione vero, sententia promitur, per quam tumultuosae turbae seditio comprimatur, et cum multi diversa sentiant, per concionantis rationem ad unam sententiam perducuntur. Hic igitur liber idcirco Concionator dicitur, quia Salomon in eo quasi tumultuantis turbae suscepit sensum, ut ea per inquisitionem dicat quae fortasse per tentationem imperita mens sentiat. Nam quot sententias per inquisitionem movet, quasi tot in se personas diversorum suscipit. Sed concionator verax, velut extensa manu, omnium tumultus sedat, eosque ad unam sententiam revocat, cum in eiusdem libri termino ait: Finem loquendi omnes pariter audiamus: Dominum time, et mandata eius observa, hoc est enim omnis homo. Si enim in libro eodem per collocutionem suam multorum personas non susciperet, cur ad audiendum loquendi finem secum pariter omnes admonebat? Quia igitur in fine libri dicit: Omnes pariter audiamus, ipse sibi testis est quia, in se multorum personas suscipiens, quasi solus locutus non est: unde et alia sunt quae in libro eodem per inquisitionem moventur, atque alia quae per rationem satisfaciunt; alia quae ex tentati profert animo, atque adhuc huius mundi delectationibus dediti; alia vero, in quibus ea quae rationis sunt, disserat, atque animum a delectatione compescat. Ibi namque ait: Hoc itaque mihi visum est bonum, ut comedat quis et bibat, et fruatur laetitia ex labore suo (Eccle. V, ). Et longe inferius subiungit. Melius est ire ad domum luctus, quam ad domum convivii (Eccle. VII, ). Si enim bonum est manducare et bibere, melius fuisse videbatur ad domum convivii pergere quam ad domum luctus. Ex qua re ostenditur quia illud ex infirmantium persona intulit, hoc vero ex rationis definitione subiunxit: nam ipsas protinus rationis causas edisserit, et de domo luctus quae sit utilitas ostendit, dicens: In illa enim finis cunctorum admonetur hominum, et vivens cogitat quid futurum sit . Rursum illic scriptum est: Laetare, iuvenis, in adolescentia tua. Et paulo post subditur: Adolescentia enim et voluptas, vana sunt. Qui dum hoc postmodum vanum esse redarguit, quod prius admonuisse videbatur, palam indicat quia illa quasi ex desiderio carnali verba  intulit, haec vero ex iudicii veritate subiunxit. Sicut ergo delectationem prius carnalium exprimens, curis postpositis denuntiat bonum esse manducare et bibere, quod tamen postmodum ex iudicii ratione reprehendit, cum esse melius dicit ad domum luctus ire quam ad domum convivii: et sicut laetari debere iuvenem in adolescentia sua, quasi ex deliberatione carnalium, proponit, et tamen postmodum per definitionem sententiae adolescentiam et voluptatem vana esse redarguit. Similiter et concionator iste, diversas cogitationum tentationes exponens, alio ait in loco, cum dicit: Unus interitus hominis et iumentorum, et aequa utriusque conditio: sicut moritur homo, sic et illa moriuntur: similiter spirant omnia, et nihil habet homo iumentis amplius. Qui tamen ex definitione rationis suam postmodum sententiam protulit, dicens: Quid habet amplius sapiens a stulto? et quid pauper? Nisi ut pergat illuc, ubi est vita? Qui igitur dixit: Nihil habet homo iumentis amplius, ipse rursum definivit quod habeat aliquid sapiens non solum amplius a iumento, sed etiam ab homine stulto, videlicet ut pergat illuc ubi est vita. Quibus verbis primum indicat quia hic hominum vita non est, quam esse alibi testatur. Habet ergo homo amplius iumentis quod illa post mortem non vivunt, hic vero tunc vivere inchoat, cum per mortem carnis hanc visibilem vitam consummat. Qui etiam longe inferius dicit: Quodcunque potest manus tua facere, instanter operare, quia nec opus, nec ratio, nec sapientia, nec scientia erit apud inferos, quo tu properas. Quomodo ergo unus interitus est hominis et iumenti, et aequa utriusque conditio? aut quomodo nihil habet homo iumentis amplius, cum iumenta post mortem carnis non vivunt, hominum vero spiritus, pro malis suis operibus, post mortem carnis ad inferos deducti, nec in ipsa morte moriuntur. Sed in utraque tam dispari sententia demonstratur quia concionator verax, et illud ex tentatione carnali intulit, et hoc postmodum ex spiritali veritate definivit. Has vero diversas humanae mentis opiniones diligenter huius libri lector intelligat, quid cui conveniat personae; et caveat ne in Epicuri dogmata cadat ex huius libri lectione, si diligentius non discutiat quid ex cuiusque personae tentatione concionator iste dixerit. VERS. .---Vanitas vanitatum, dixit Ecclesiastes, vanitas vanitatum, et omnia vanitas. Si iuxta Psalmographi sententiam, omnis homo vivens vanitas, quanto magis irrationabiles creaturae recte dicuntur vanitati subiacere, sicut Apostolus ait: Vanitati enim creatura subiecta est? Quidquid enim mutabile est, et non esse poterit quod est, vanitas appellari recte potest: nam Deus solus immutabilis, et semper idem est quod est, et non aliud. Quod enim mutabitur, quodammodo evanescit, et non est quod erat. Idcirco ad comparationem Creatoris omnis creatura vanitas dici potest, et quidquid in hoc circulo continetur, pro nihilo computari in comparatione aeternae maiestatis. VERS. .---Quid superest homini, in omni labore suo, quo laborat sub sole? Post generalem sententiam ad vanos hominum labores convertit sermonem, qui frustra in istius mundi labore desudant, congregantes divitias perituras, ambientes honores, quibus subito dicitur: Stulte, hac nocte morieris, cuius erunt quae congregasti? VERS. .---Generatio vadit, et generatio venit, terra autem in saeculum stat. Aliis morientibus, nascuntur alii; et quos videras, non vides; incipiesque videre eos qui ante non erant, sed subito nascuntur. Quid vanius hac vanitate, quam terram manere, quae hominum causa facta est, et ipsum hominem, terrae dominum, in pulverem repente dissolvi? Signanter dixit, terra in saeculum stat, non in saecula saeculorum, quia coelum et terra transibunt, et ecce facta erunt omnia nova. VERS. .---Oritur sol, et occidit, et ad locum suum revertitur, ut iterum oriatur. Ipse sol, qui ad lucem mortalibus datus est, ortu suo et occasu quotidie interitum mundi demonstrat, qui per incognitas vias nobis ab occasu ad ortum regreditur, expletoque noctis circulo, de thalamo suo novus exoritur. Hoc autem totum idcirco dicit, ut doceat mutationibus temporum et ortu occasuque siderum, humanam aetatem labi, et interire dum nesciat.  VERS. .---Vadit ad Austrum, et gyrat ad Aquilonem, gyrans gyrando vadit spiritus per circulos suos. Ipsum solem spiritum nominavit, quia animet, et inspiret, et vivificet omnia, sicut veris tempore, in quo principium mundi aestimatur esse, singulis annis videmus: obliqua enim linea est zodiaci circuli, et zona, per quam cursus est solis. Ideo brumali tempore ad australia, devexo tramite vergit sol, et iterum aestivo circulo se tollit ad borealia, ne si uno modo curreret, alia calor, alia frigus consumeret. Aliter vero: Sol Christus Deus omnia vivificat et illuminat spiritalis gratiae splendore et virtute, in cuius pennis sanitas est: qui credenti in eum oritur, et infideli cuilibet occidit. VERS. .---Omnia flumina intrant in mare, et mare non redundat, ad locum unde exeunt flumina revertuntur, ut iterum fluant. Dicunt philosophi, aquas dulces quae in mare influunt, vel ardente desuper sole consumi, vel salsuginis maris esse pabula. Sed Ecclesiastes noster, id est Christus ipsarum conditor aquarum, dicit eas per occultas terrae venas ad capita fontium regredi, et de matrice abysso in sua semper bullire principia. Possumus tamen, sub fluminum et maris nomine, per metaphoram homines intelligere, qui in terram, unde sumpti sunt, redeunt, postquam in primo audierunt peccatore: Terra es, et in terram ibis; nec tamen terra impletur multitudine mortuorum. VERS. .---Cunctae res difficiles, non potest homo eas explicare sermone. Non saturatur oculus visu, nec auris impletur auditu. Nullatenus valet sermo explicare causas naturasque rerum; nec oculus saturari, ut rei possit dignitatem intueri [Ms., nec oculus, ut rei poscit dignitas, intueri); nec auris, instituente doctore, ad summam rerum notitiam pervenire. Nam modo omnia in aenigmate cernuntur, et ex parte intelliguntur, donec perfecta veniat scientia, quae in hoc mortali corpore esse non poterit. Tamen haec sententia maxime contra eos agit qui, sine labore et discendi studio, sanctarum Scripturarum sibi notitiam promittunt, aestimantes se sapientes, cum sunt insipientes. VERS. , .---Quid est quod fuit? ipsum, quod futurum est. Quid est quod factum est? ipsum, quod faciendum est. Nihil sub sole novum, nec valet quisquam dicere, ecce hoc recens est. De naturis in primordio mundi creatis videtur dicere, et de successione earum, quomodo veniunt, et quomodo transeunt. Verbi gratia: dum homo moritur, homo nascitur. Eadem natura fuit morientis, quae et nascentis erit. Similiter de avibus, piscibus, serpentibus et omnibus animantibus, intelligendum est, nec non in herbis et arboribus caeterisque rerum naturis, nihil novum invenitur quod ante non esset: nihil periturum, quod postea non fiat. Ideo dicit Scriptura: Requievit Deus die septimo ab omnibus operibus suis, id est, a novarum creatione naturarum cessavit, non a gubernatione, de qua ipsa Veritas ait: Pater meus usque modo operatur, et ego operor. Unde ex primordialibus creaturarum seminibus totius saeculi tempus naturali cursu peragitur. VERS. .---Iam enim praecessit in saeculis, quae fuerunt ante nos. Non est priorum memoria, sed nec eorum quidem quae post futura sunt, erit recordatio apud eos qui futuri sunt in novissimo. Sicut praeterita quae olim fuerunt, apud nos abscondit oblivio, sic ea quae nunc nobiscum praesentialiter fiunt, hi qui nasci habent, scire non poterunt, Quia cuncta silentio peribunt, et quasi non fuerint, abscondentur, et complebitur illa sententia: Vanitas vanitatum, omnia vanitas. quia omnia transeunt, et more fluentis aquae vadunt, et non redibunt. Cui sententiae totus mundus testis est, et maxime humanum genus. VERS. .---Ego Ecclesiastes fui rex Israel, in Hierusalem. Hucusque praefatio generaliter de huius saeculi vanitatibus disputat. Hinc ad semetipsum redit, et quis esset, ostendit; vel quomodo experimento omnia cognoverit et docuerit. Ideo consequenter subiunxit: VERS. .---Et proposui in animo meo quaerere et investigare sapienter de omnibus quae fiunt sub sole. Hanc occupationem pessimam dedit Deus filiis hominum, ut distendantur in ea. Dedit vero, dixit, eo locutionis genere quo Apostolus ad Romanos ait: Tradidit eos Deus in reprobum sensum. Id est, permisit eos, propter praecedentia peccata, in reprobum cadere sensum. Proposuit ergo Ecclesiastes, primo  omnium cor suum ad sapientiam requirendam, et ultra licitum se extendens, voluit causas rationesque cognoscere, quare parvuli corriperentur a daemone, cur naufragia pios impiosque pariter absorberent: utrum haec et his similia causa evenirent, an iudicio Dei et providentia. Si non iudicio, ubi providentia Dei? Haec, inquit, nosse desiderans, intellexi superfluam curam, et sollicitudinem per diversa cruciantem, a Deo hominibus datam, ut scire cupiant quod scire non licitum est. Et hoc propter curiositatem, in quam se sua sponte iniecerunt, permisit eos Deus laborare eventibus vitae huius, in quibus nullam rationem invenire valuerunt. VERS. .---Vidi quae fiunt cuncta sub sole, et ecce universa vanitas, et afflictio spiritus. Aliter [In ms. aliter omitt.] est sensus: Consideravi universa quae in mundo sunt, et nihil aliud deprehendi quam vanitatem et malitiam, id est miserias spiritus, quibus animus diversis fatigatur cogitationibus. Laborat sapiens cognoscere quod humanae non est datum sapientiae scire. VERS. .---Perversi difficile corriguntur, et stultorum infinitus est numerus. Sanctorum numerabilis est multitudo, stultorum vero congregatio non est numero digna. Tale quid et Psalmista ait: Dinumerabo eos, id est sanctos, super arenam maris (Psal. CXXXVIII, ), id est stultos qui arenae comparantur. Sicut ad Abraham Dominus dixit: Et erit semen tuum sicut stellae coeli, et sicut arena maris. In stellis intellige sanctos, de quibus Psalmista ait: Qui numerat multitudinem stellarum, et omnibus eis nomina vocat. In arena, peccatores, de quibus dicitur: Perdentur peccatores de terra. VERS. .---In corde meo locutus sum, dicens: ecce magnus effectus sum, et praecessi sapientia omnes qui fuerunt ante me in Hierusalem, et mens mea contemplata est multa sapienter, et didicit. Legimus et in Regum libris, multae sapientiae fuisse Salomonem, et hoc a Deo speciale donum prae caeteris saeculi divitiis vel honoribus postulasse. Mundi ergo cordis oculus multam sapientiam et scientiam contuetur. Ideo non ait, multam sapientiam et scientiam sum locutus, sed  vidit cor meum: non enim possumus eloqui omnia quae sentimus: latior est enim cordis intelligentia quam oris interpretatio. VERS. .---Dedi quoque cor meum, ut scirem prudentiam, atque doctrinam, erroresque et stultitiam, et agnovi quod in his quoque esset labor et afflictio spiritus. Contraria contrariis intelliguntur, et sapientia prima est stultitia caruisse. Stultitia autem carere non potest, nisi qui intellexerit eam. Unde et plura sunt in rebus noxia creata, ut, dum vitamus ea, ad sapientiam erudiamur. Aequalis ergo studii fuit Salomoni scire sapientiam, errorem et stultitiam, ut in appetendis aliis, et aliis declinandis, veracius sapientia probaretur. Et agnovi quod in huiusmodi cogitationibus afflictio spiritus et perturbatio animi esset. VERS. .---Eo quod in multa sapientia multa sit indignatio; et qui addit scientiam, addit dolorem. Quanto magis quis sapientiam fuerit consecutus, tanto plus indignatur subiacere se vitiis, et procul esse a virtutibus quas requirit: dolet ignorantiam, dum quaerit scientiam. Intelligit se ex parte agnoscere, et ad plenum intelligendi lumen rerum occultarum se non posse pervenire videt, ideo addit dolorem, qui addit scientiam. CAPUT II.  VERS. .---Dixi in corde meo: Vadam et affluam deliciis, et fruar bonis, et vidi quod hoc quoque esset vanitas. Hic concionatoris modo, communi sententia vulgi loquitur, quam tamen vanam ostendit. Et est sensus: Postquam in multitudine sapientiae, et adiectione scientiae, dolorem et laborem esse comprehendi, et nihil aliud nisi cassum laborem et inane certamen, transtuli me ad laetitiam, ut luxu fruerer, et congregarem opes, et ut divitiis abundarem, et perituras voluptates caperem, antequam morerer. Sed et in hoc vanitatem ipse perspexi, dum praeterita voluptas praesentem non iuvat, et exhausta non satiat. Ideo intellexi carnalem luxuriam esse vanitatem, et adieci dicens:  VERS. .---Risum putavi errorem, et gaudio dixi: Quid frustra deciperis? Hoc est quod in Evangelio legitur: Vae vobis qui ridetis, quia lugebitis . Decipiuntur vero qui carnalia in hoc saeculo sequuntur desideria, et magis carnaliter vivunt quam spiritualiter, aestimantes perpetuum esse quod velut umbra citissime transibit, et labor dolore punietur. Potest hoc et de haereticis accipi, qui falsis dogmatibus acquiescentes, laeta sibi et prospera promittunt, dum sint filii perpetuae perditionis. VERS. .---Cogitavi in corde meo abstrahere a vino carnem meam, ut transferrem animum meum ad sapientiam, devitaremque stultitiam, donec viderem quid esset utile filiis hominum, quo facto opus est sub sole, numero dierum vitae suae. Eleganter autem voluptatem ebrietati comparavit, siquidem ebrietas evertit animi vigorem: quam qui potuerit sapientia commutare, et (ut in quibusdam codicibus habetur) obtinere laetitiam spiritalem, is poterit ad scientiam rei istius pervenire, quid in hac vita appetendum, quidve vitandum sit. VERS. -.---Magnificavi opera mea, aedificavi mihi domos, et plantavi vineas; feci hortos et pomaria, et consevi ea cuncti generis arboribus, et exstruxi mihi piscinas aquarum, ut irrigarem silvam lignorum germinantium; possedi servos et ancillas, multamque familiam habui; armenta quoque et magnos ovium greges, ultra omnes qui fuerunt ante me in Hierusalem; coacervavi mihi argentum, et aurum, et substantias regum et provinciarum; feci mihi cantores, et cantatrices et delicias filiorum hominum, scyphos et urceolos in ministerio ad vina fundenda: et supergressus sum opibus omnes, qui fuerunt ante me in Hierusalem. Sapientia quoque perseveravit mecum. Et omnia quae desideraverunt oculi mei, non negavi eis; nec prohibui cor meum, quin omni voluptate frueretur, et oblectaret se in iis quae praeparaveram; et hanc ratus sum partem meam, si uterer labore meo. Cumque me convertissem ad universa opera quae fecerant manus meae, et ad labores in quibus frustra sudaveram, vidi in omnibus vanitatem, et afflictionem animi, et nihil permanere sub sole. Transivi ad contemplandam sapientiam, erroresque et stultitiam. Quid est, inquam, homo, ut sequi possit regem factorem suum? Et vidi quod tantum praecederet sapientia stultitiam, quantum differt lux a tenebris. Sapientis oculi in capite eius, stultus in tenebris ambulat. Et didici quod unus utriusque esset interitus. Videtur mihi utilius esse legentibus haec omnia quae Ecclesiastes de sua gloria subinfert, brevi cuncta sermone comprehendere, et quasi in unum corpus sensum redigere, ut possint facilius intelligi quae dicuntur. Igitur ea quae putantur in saeculo bona, quasi rex et potens habui. Aedificavi mihi palatia, vitibus colles montesque consevi, et ne quid deesset de luxu vel voluptate, hortos mihi pomariaque plantavi, diversi generis arbores instituens, quas collectae aquae in piscinas desuper irrigarent, ut longus viror humore perpeti nutriretur. Servorum quoque sive emptorum sive ancillarum sive vernaculorum mihi fuit innumera multitudo, et quadrupedum greges multi, boum scilicet et ovium, quantum nullus alter ante me rex habuit in Hierusalem. Nec non et thesauri argenti et auri innumerabiles condebantur, quos diversorum regum et gentium tributa contulerunt. Unde et accidit ut ex nimiis opibus ad maiores delicias provocarer, et musicorum chori mihi tibiali voce concinerent, ut uterque sexus in conviviis mihi ministraret. Sed quanto ista crescebant, tanto sapientia deerat. Nam in quamcunque voluptatem cupido traxisset me, infrenis per praeceps ferebar, putabamque hunc esse fructum laborum meorum, si ipse in luxuriae [Ms., luxuria] libidine consumerer. Tandem in me reversus, et quasi de gravi somno evigilans aspexi, et manus meas, et opera mea plena vanitatis, plena sordium, plena spiritu erroris intuitus sum. Nihil enim quod in mundo putatur bonum, bonum potui reperire. Reputans igitur quae essent sapientiae bona, et quae stultitiae mala, consequenter in laudem illius hominis erupi, qui post vitia se refrenans, virtutum possit esse sectator. Magna quippe distantia est inter sapientiam et stultitiam, et quantum dies distat a nocte, tantum virtutes a vitiis separantur. Videtur mihi itaque qui sapientiam sequitur, oculos ad coelum semper erigere, et in sublime os habere erectum, eaque quae super verticem sunt, contemplari: qui vero stultitiae et vitiis deditus  sit, versari in tenebris et in rerum ignorantia volutari. Cumque haec ita se habeant, inter sapientem et stultum ea distantia est, quod alter diei, alter tenebris comparetur: ille oculos ad coelum levat, iste in terram deprimit. Repente autem mihi cogitatio ista subrepsit, quare sapiens et stultus communi pereant interitu; cur eadem plaga, eodem eventu, eadem morte premantur; cur eaedem sint utrique angustiae. Sunt vero qui haec verba Ecclesiastis ab eo loco ubi ait: Magnificavi opera mea, usque ad hunc locum in que ait: Sapientis oculi in capite eius, de Christo interpretari conantur. Sed quibusdam in locis laboriosa est interpretatio, nisi forte de membris illius intelligi possint. Ideo nos historiali tantummodo intelligentia in hoc loco contenti sumus, maxime quia nobis non est propositum omnia dicere quae a diversis inveniuntur auctoribus dicta, sed ea commatico sermone, quae ad sensum planiorem pertinere videntur, paucis perstringere verbis. VERS. , .---Et dixi in corde meo: Si unus et stulti et meus occasus erit, quid mihi prodest quod maiorem sapientiae dedi operam? Locutusque cum mente mea, animadverti quod hoc quoque esset vanitas. Non enim erit memoria sapientis similiter ut stulti in perpetuum, et futura tempora oblivione cuncta pariter operient: moritur doctus similiter ut indoctus. Haec enim diligentius considerans dixi: Sapiens et stultus, iustus et impius, aequali morte moriuntur , et omnia in hoc saeculo mala eventu simili sustinebunt. Sicut enim impius tribulationes patitur, ita etiam et iustus: nec quemlibet in hoc saeculo sua adiuvabit iustitia, sed omnia incerta sunt, pro quo quid cui eveniat. Si ita est, dixi in corde meo: Quid mihi ergo prodest quod secutus sum sapientiam, et plus caeteris laboravi, si meus occasus et stulti aequalis erit? Sed rursum cogitans, diligentiusque considerans, non similem sapientem et stultum habere in futuro memoriam quando consummatio veniet universitatis; et nequaquam pari exitu iniustus et iustus iudicabitur, quia hic ad refrigeria, ille pergit ad poenam: ideo priorem sententiam meam damnavi, et me stulte locutum esse intellexi, et errasse, qui antea sic senseram. VERS. -.---Idcirco taeduit me vitae meae, videntem mala esse universa sub sole, et cuncta vanitatem atque afflictionem. Rursum detestatus sum omnem industriam meam, qua sub sole studiosissime laboravi; habiturus haeredem post me, quem ignoro utrum sapiens an stultus futurus sit, et dominabitur in laboribus meis, in quibus desudavi et sollicitus fui; et est quidquam tam vanum? Videtur quidem de divitiis et opibus retractare, quia secundum Evangelium repentina morte subtracti, quali moriamur haerede, nescimus utrum sapiens an stultus sit, qui nostro labore est fruiturus. Et hoc Salomoni malum accidisse, Regum libri testantur, qui Roboam insipienti filio labores suos reliquit. Sed melius intelligendum est de spiritali labore, in quo diebus ac noctibus vir sapiens in lege Domini meditatur, et Scripturarum sanctarum desudat interpretatione, et libros componit multos, ut memoriam sui posteris relinquat, et nihilominus labores illius in manus stultorum perveniunt, qui frequenter secundum perversitatem cordis sui, ex sanctorum Patrum dictis, haereticae pravitatis semina capiunt, et alienos labores calumniantur. VERS. -.---Unde cessavi, renuntiavitque cor meum ultra laborare sub sole: nam cum alius laborat in sapientia, et doctrina, et sollicitudine, homini otioso quaesita dimittit; et hoc ergo vanitas et magnum malum. Quid enim proderit homini de universo labore suo, et afflictione spiritus, qua sub sole cruciatus est? Cuncti dies eius doloribus et aerumnis pleni sunt, nec per noctem mente requiescit; et haec, nonne vanitas? Hic ut supra de incerto haerede loquitur, utrum stultus an sapiens futurus sit, qui labore alterius fruiturus sit: et in eumdem circulum res revertitur ut labores morientium deliciae sint viventium. Maxime tamen de labore sapientiae disputat, in quo studiosi vel rerum spiritalium vel visibilium, die ac nocte laborant, ignorantes in quorum manus perveniant opuscula sua, utrum sapientes de litteris disputent suis, vel etiam stulti et otiosi. Est quidquam tam vanum? quia nec noctibus, nec diebus cessat a labore, et nescit ad quem profectum futuro tempore labores evenient sui.  VERS. -.---Nonne melius est comedere et bibere, et ostendere animae suae bona de laboribus suis? Et hoc de manu Dei est. Quis ita vorabit et deliciis affluet ut ego? Homini bono in conspectu suo dedit Deus sapientiam et scientiam et laetitiam: peccatori autem dedit afflictionem et curam superfluam, ut addat et congreget et tradat ei, qui placuit Deo: sed et hoc vanitas, et cassa sollicitudo mentis. Aliud est ex consideratione rationis, aliud est ex infirmantis vulgi tentatione disputare. Hic quid indoctum vulgus sentiat videtur definire. Ubi vero ait: Melius est ire ad domum luctus quam ad domum convivii, ex rationis discretione ostendit se loqui. Dicamus tamen secundum consequentiam superioris disputationis. Postquam universa tractavi, et nihil in istius mundi labore perpetuum intellexi, posterioremque generationem prioris frui laboribus, tum mihi visum est, hoc in rebus esse iustissimum, et quasi Dei donum, ut suo quis labore frueretur, bibens et comedens, et pro tempore parcens opibus congregatis. Et hoc siquidem Dei donum  est, talem iusto dari viro mentem, ut ea, quae curis vigiliisque quaesivit, ipse consumat. Sicut e contrario irae Dei est, ut peccator diebus ac noctibus opes congreget, et nequaquam eis utens, derelinquat his qui in conspectu Dei iusti sunt. Sed et hoc, inquit, diligenter inspiciens, et videns omnia morte finiri, vanissimum iudicavi. Haec interim super litteram, ne videamur penitus simplicem praeterire sensum; et dum spiritales divitias sequimur, historiae contemnere paupertatem. Bonum est itaque veros cibos et veram sumere potionem, quos de agni carne et sanguine in divinis voluminibus invenimus, de quibus dicitur in Cantico canticorum: Comedite, amici mei, bibite et inebriamini. Ad quos ipsa vocat Sapientia, dicens: Venite, comedite panem meum, et vinum, quod miscui vobis. Relinquite infantiam et vivite, et ambulate per vias prudentiae . Quis enim vel comedere, vel cum opus est, parcere potest absque Deo, qui praecipit sanctum canibus non esse mittendum, et docet quomodo in tempore sint danda cibaria? Pulchre enim homini dat Deus bono sapientiam, et scientiam, et laetitiam. Nisi enim bonus fuerit, et mores suos, Dei adiuvante gratia, proprio arbitrio ante correxerit, sapientiam, et scientiam, et laetitiam non merebitur. Ut ergo bono coram se dedit Deus sapientiam et caetera, sic peccatorem suo arbitrio derelinquens, facit congregare divitias, et hinc inde perversorum dogmatum consuere cervicalia: quae cum vir sanctus et placens Deo viderit, intelligit quia vana sunt, et praesumptione spiritus composita. Nec mirandum quod dixerit, peccatori dedit sollicitudinem, etc., dedit enim pro dimisit, intelligendum est. Propterea dat ei sollicitudinem sive afflictionem, quia peccator fuit; et non esse causam afflictionis in Deo, sed in illo qui sponte sua ante peccaverit. CAPUT III.  VERS. .---Omnia tempus habent, et suis spatiis transeunt universa sub coelo. Incertum et fluctuantem statum conditionis humanae in superioribus docuit. Nunc vult omnia ostendere sibi in mundo esse contraria, et nihil stare perpetuo, eorum duntaxat quae sub coelo sunt, et tempori obnoxia sunt; quia caeterae substantiae spiritales nec coelo, nec tempore continentur. VERS. -.---Tempus nascendi, et tempus moriendi; tempus plantandi, et tempus evellendi quod plantatum est; tempus occidendi, et tempus sanandi; tempus destruendi, et tempus aedificandi; tempus flendi, et tempus ridendi; tempus plangendi, et tempus saltandi; tempus spargendi lapides, et tempus colligendi; tempus amplexandi, et tempus longe fieri ab amplexibus; tempus acquirendi, et tempus perdendi; tempus custodiendi, et tempus abiiciendi; tempus scindendi, et tempus consuendi; tempus tacendi, et tempus loquendi; tempus dilectionis, et tempus odii; tempus belli, et tempus pacis. Nulli  dubium est, quod ortus et interitus hominum Deo notus sit et praefinitus; et idipsum esse parere quod plantare; mori, quod plantatum est evellere. Haebraei omne hoc quod de contrarietate temporum scriptum est, usque ad illum locum in quo ait: tempus belli, et tempus pacis, super Israel intelligunt. Tempus fuit nascendi in patriarchis populo Dei, tempus moriendi tempore Vespasiani et Titi. Tempus plantandi in terra repromissionis sub Iesu Nave, tempus evellendi, dum ducti sunt in captivitatem a praefatis ducibus. Tempus occidendi eos in Aegypto, et tempus liberandi de Aegypto. Tempus destruendi sub Nabuchodonosor, et tempus aedificandi sub Dario. Tempus plangendi eversionem urbis, et tempus ridendi atque saltandi sub Zorobabel, et Esdra, et Neemia. Tempus dispergendi Israel per diversas gentes, et in unum congregandi, quando reducti sunt de captivitate in patriam. Tempus amplexandi, dum coelesti auxilio cingebantur; tempus longe fieri a complexibus, dum pro peccatis suis derelicti sunt a Deo. Tempus quaerendi de Babylonica captivitate, tempus perdendi eos in excidio urbis sub Romanis. Tempus custodiendi legalia mandata, tempus abiiciendi laciniosae legis praecepta. Tempus scindendi, quando in duo regna post Salomonem divisus est populus, et tempus consuendi tempore Machabaeorum. Tempus tacendi prophetas, nunc in captivitate Romana, et tempus loquendi apostolos, dicente Domino: Ite ad oves perditas domus Israel. Tempus dilectionis, quo eos sub patribus ante dilexit: et tempus odii, dum Christo intulerant manus. Tempus belli modo, non agentibus eis poenitentiam; tempus pacis in futuro, quando intrat plenitudo gentium, et sic omnis Israel salvus erit. Aliter altiori sensu: Tempus occidendi, et tempus sanandi, sicut ait: Ego occidam, et ego vivificabo. Sanat, ad poenitentiam provocans: occidit iuxta illum sensum: In matutino interficiebam omnes peccatores terrae. Tempus destruendi, et tempus aedificandi. Non possumus aedificare bona, nisi prius destruxerimus mala. Tempus plorandi, et tempus ridendi: nunc flendi tempus est, et in futuro ridendi, Domino dicente: Beati flentes, quoniam ipsi ridebunt. Tempus plangendi, et tempus saltandi. Eodem sensu quo supra. Plangendum est impraesentiarum, ut in futuro saeculo spiritali saltatione gaudeamus. Tempus spargendi lapides, et tempus colligendi: quia tempus fuit gentilis populi dispergendi, et tempus rursum in Ecclesiam congregandi. Tempus amplexandi, dum dictum est, Crescite et multiplicamini; tempus longe fieri a complexibus, ubi ait, Dabo spadonibus locum in domo mea meliorem a filiis et filiabus, locum sempiternum. Aliter: Tempus est sapientiam amplexandi, id est, de coelestibus cogitandi, et tempus est iterum curam corporis agendi. Tempus acquirendi populum ex gentibus, et tempus perdendi populum Iudaeorum. Tempus custodiendi credentes ex nationibus, et tempus abiiciendi incredulos ex Israel. Tempus scindendi, et tempus consuendi. Sub diversis sermonibus idem nunc qui supra sensus est, in eo, quod ait, tempus destruendi, et tempus aedificandi; ac deinde tempus scindendi, et tempus consuendi: modo enim Synagoga destruitur, ut aedificetur Ecclesia, et alligant scissiones legales, ut Evangelii gloria consuantur . Quod evangelistae singuli perpetrarunt, de lege et prophetis adventus Dominici testimonia consuentes. Tempus tacendi, ut discamus quae sint docenda; tempus loquendi, ut doceamus quae recte didicimus. Nihil nobis videatur rectum esse, nisi quod discimus, ut post multum silentium, de discipulis efficiamur magistri. Tempus amandi legem, et ea quae ex lege fuerint imperata: circumcisionem, hostias, sabbata, neomenias; et tempus odiendi ea, Evangelii gratia succedente. Tempus belli, et tempus pacis. Quandiu in hoc saeculo sumus, tempus est belli: cum migraverimus autem de hoc saeculo, pacis tempus adveniet: in pace est laus Dei, et civitas nostra Hierusalem de pace sortita vocabulum est. Nemo ergo nunc se putet esse securum in tempore belli, ubi certandum est, et apostolica arma tractanda, ut victores quondam requiescamus in pace.  VERS. -.---Quid habet homo amplius de labore suo? vidi afflictionem quam dedit Deus filiis hominum. Cuncta fecit bona in tempore suo, et mundum tradidit disputationi eorum, ut non inveniat homo opus quod operatus est Deus ab initio usque ad finem. Plerique putant hoc de magistris esse dictum, quibus Deus dedit sensum, ut quaererent naturas rerum, et Creatorem laudarent ex eis, ne forte otiosa mens torpesceret et in vitia corrueret. Prius enim disputavit de diversitate temporum et varietate mutabilium rerum, nunc dicit: Quid habet amplius homo de labore suo, nisi ut sapienter intelligat Creatorem laudare in creaturis suis nec quicquam in hoc saeculo perpetuum putare? Quid enim amplius habere possumus in hoc saeculo laborando, quam ut nos erudiamur ex diversitate creaturarum Creatoris agnoscere magnitudinem, et omne bonum esse quod Deus fecit, qui dedit mundum hominibus ad inhabitandum, ut fruantur eo et varietates intelligant temporum, nec quaerant quomodo creata sint omnia, quare hoc vel illud ab initio mundi usque ad consummationem fecerit crescere, manere, mutari. VERS. , .---Et cognovi quod non esset melius, nisi laetari, et facere bene in vita sua. Omnis enim homo qui comedit et bibit, et videt bonum de labore suo, hoc donum Dei est. Propterea colonus et hospes mundi homo datus est, ut brevis vitae fruatur tempore, et, spe prolixioris aetatis abscissa, cuncta quae possidet quasi ad alia cito profecturus aspiciat, et quantum potest, bene faciat in vita sua; nec frustra congregando magnas opes, cogitationibus torqueatur: neque se putet plus de suo labore lucrari posse quam cibum et potum; et si quid de opibus suis in bonis operibus expenderit, hoc solum Dei donum est. Non ut ad desperationem et luxuriam provocemur, sed habentes victum et vestitum his contenti simus, et quidquid plus est necessitate corporis, in pauperum expendatur solatia. Quia sicut caro cibo alitur et potu, ita anima eleemosynis pauperum, et solatiis miserorum. Iuxta anagogen, verus cibus est caro Christi, et verus potus sanguis eius, sicut ipse Dominus ait: Qui manducat carnem meam, et bibit sanguinem meum, in me manet, et ego in illo (Ioan. VI, ). In hac cibi et potus spiritali iucunditate laetari debemus, non solum in mysterio, sed etiam in lectione sanctarum Scripturarum, ubi pascamur et potemur de ligno vitae, quod plantatum est secus decursus aquarum. VERS. .---Didici quod omnia opera quae fecit Deus, perseverent in perpetuum, non possumus eis addere quidquam, nec auferre, quae fecit Deus, ut timeatur. Nihil est in mundo quod novum sit. Solis cursus et lunae vices, et terrae arborumque siccitas vel viror, cum ipso mundo nata sunt atque creata, et idcirco Deus certa ratione cuncta moderatus est, et iussit humanis usibus elementa servire, ut homines videntes haec intelligant esse providentiam Dei, et timeant a facie Dei, dum ex rerum aequalitate, cursu, ordine atque constantia, intelligunt Creatorem. Pulchre autem temperavit dicens, ut timeant a facie eius: vultus quippe Domini super facientes mala. VERS. .---Quod factum est, ipsum permanet: quae futura sunt, iam fuerunt: et Deus instaurat quod abiit. Vel praeterita, vel praesentia, vel futura, ipsa fuerunt, et sunt, et erunt, universa quae cernimus. Sol qui nunc oritur, et antequam nos essemus, in mundo fuit, et postquam mortui fuerimus, oriturus est. Quod de sole diximus, hoc de omnibus cognoscendum est creaturis. Terra singulis annis arescit, iterumque virescit in germine suo. Mare fluit, et recedit ut refluat. Animalia moriuntur, et renascuntur iterum eiusdem generis. Homines morte finiuntur, et alii pro eis oriuntur. Et ea lege creaturarum nihil novum inveniri poterit, sed Deus per succedentia tempora omnia restaurat quae fuerunt. VERS. , .---Et vidi sub sole in loco iudicii impietatem, et in loco iustitiae iniquitatem. Et dixi in corde meo: iustum et impium iudicabit Deus, tempus omni rei tunc erit. Sub sole, inquit, isto veritatem et iudicium requisivi; et vidi in iudiciis non veritatem valere, sed munera. Aliter: arbitratus sum aliquid iustitiae in praesenti saeculo geri, et vel pium pro suo nunc merito recipere, vel impium, pro  suo scelere damnari. Postea vero cum corde meo colloquens et reputans, intellexi, non per partes Deum, et per singulos semper iudicare, sed in futurum tempus servare iudicium, ut omnes pariter iudicentur, et recipiat unusquisque meritis suis digna, secundum quod gessit in hoc saeculo; et tunc perspexi tempus discretionis esse omni rei. VERS. -.---Dixi in corde meo de filiis hominum, ut probaret eos Deus, et ostenderet similes esse bestiis. Idcirco unus interitus est hominum, et iumentorum, et aequa utriusque conditio. Sicut moritur homo, sic et illa moriuntur. Similiter spirant omnia, et nihil habet homo iumento amplius. Cuncta subiacent vanitati, et omnia pergunt ad unum locum. De terra facta sunt, et in terram pariter revertentur. Quis novit si spiritus filiorum Adam ascendat sursum, et si spiritus iumentorum descendat deorsum? Non mirandum est in praesenti vita, inter iustum et impium nullam esse distantiam, nec aliquid virtutis valere , sed incerto eventu omnia volutari, cum etiam inter pecudes, et homines secundum corporis vilitatem nihil differre videatur. Sicut eadem conditio est nascendi, ita sors una moriendi. Similiter procedimus ad lucem, aeque dissolvemur in pulverem. Si autem videtur haec esse distantia, quia spiritus hominis ascendat in coelum, et spiritus pecoris descendat in terram, qua istud certa auctoritate cognovimus? Quis potest scire utrum verum an falsum sit quod speramus? Hoc autem dicit, non quod animam putet perire cum corpore, vel unum bestiis et hominibus praeparari locum, sed quod ante adventum Christi omnia ad inferos pariter descenderunt . Unde et Iacob ad inferos descensurum se dicit. Et Iob pios et impios queritur apud inferos detentari. Et revera antequam flammeam illam rotam, et igneam romphaeam ad paradisi fores Christus cum latrone reseraret, clausa erant coelestia, et spiritus hominis pecorisque aequalis vilitas coarctabat. Et licet aliud videtur dissolvi, aliud reservari, tamen non multum intererat, perire cum corpore, aut inferni tenebris detineri. Quod vero ait, de terra facta sunt, et in terram revertentur, hoc eum de corpore dicere manifestum est, quia corpus de terra creatum est, non anima; sicut vindex peccati sententia homini intulit: Terra es, et in terram ibis. Haec interim iuxta litteram. Quantum ad spiritalem intelligentiam pertinet, quis scit utrum spiritus, qui hominis appellatione dignus est, ascendat in coelum, et utrum peccator, qui iumentum vocatur, descendat in terram? Fieri enim potest utrumque pro incerto vitae huius et lubrico statu, ut iustus cadat, peccator resurgat; et nonnunquam eveniat, ut rationabilior et eruditus scripturis, id est homo, non circumspecte et ut scientia sua exigit, vivat, et ducatur ad inferos; et simplicior quisque atque rusticior, qui iumentum hominis comparatione dicitur, melius vivat, et martyrio coronatus paradisi sit colonus. VERS. .---Et deprehendi nihil esse melius quam laetari hominem in opere suo, et hanc esse partem illius. Quis enim adducet eum, ut post se futura cognoscat? Superiori errore turbatus, quod putarem inter homines et bestias nihil esse, in hanc sententiam prava opinione seductus sum, ut nihil aliud dicerem bonum, nisi praesentem capere voluptatem: neque enim cum semel nos dissolverit interitus, posse his perfrui a quibus recedimus ingrati. Sed meliori sensu de laetitia bonorum operum intelligendum est. Nihil est ergo melius in vita ista, nisi quod laetetur homo in opere suo, faciens eleemosynam, et futuros sibi thesauros in regno coelorum praeparans. Hanc solam habemus veraciter portionem, quam nec fur, nec latro valet, nec tyrannus auferre, quae nos tantummodo post mortem sequetur. CAPUT IV.  VERS. .---Verti me ad alia, et vidi calumnias quae sub sole geruntur, et lacrymas innocentium, et consolatorem neminem, nec posse resistere eorum violentiae cunctorum auxilio destitutos. Post hanc cogitationem illuc mentem meam oculosque converti, ut viderem calumniatores, et calumniam sustinentes. Et ecce vidi eorum qui a potentioribus opprimuntur lacrymas, quas solas habere possunt in calamitatibus,  rei invidiam protestantes, qui consolatorem nequeunt invenire. Et quod malorum miserrimum sit [Ms., quo maior miseria sit], et inconsolabilis dolor, calumniatores vident in suis iniquitatibus fortiores: et haec est causa, quod non valent consolari. Plenius hunc locum in septuagesimo secundo psalmo David; et Ieremias in suo volumine exquirunt. VERS. , .---Et laudavi magis mortuos quam viventes, et feliciorem utroque iudicavi, qui necdum natus est, nec vidit mala quae fiunt sub sole. Ad comparationem miseriarum quibus in hoc mundo mortales premuntur, feliciores iudicavi mortuos, ab huius miseriae labore liberatos, quam viventes. Melior est itaque his duobus, vivente videlicet et defuncto, qui necdum natus est; in eo felicior est, quia necdum malum mundi expertus est. Hoc autem dicit, non quia animae sint hominum, secundum quorumdam errorem, antequam nascatur homo in mundo; sed quia melius sit omnino non esse, nec sensum habere substantiae, quam infeliciter vel esse, vel vivere. Quo modo et de Iuda Dominus loquitur, futura eius tormenta significans: Melius erat non nasci homini illi: quia melius fuerat ei omnino non esse, quam aeternos cruciatus perpeti. VERS. .---Rursus contemplatus sum omnes labores hominum, et industrias animadverti patere invidiae proximi, et in hoc ergo vanitas et cura superflua est. Converti me rursus ad alia, et vidi omnem fortitudinem et gloriam laborantium, et deprehendi bonum alterius esse alterius malum, dum invidus aliena felicitate torquetur, et patet insidiis gloriosus. Quid enim vanius quam homines non suas flere miserias, nec propria lugere peccata; alios iudicare, seipsos oblivisci; et melioribus tantum invidere, aliorumque benefactis torqueri? VERS. .---Stultus complicat manus suas, et comedit carnes suas. Totum, quod disserit, hoc est ut ostendat eum qui laborat et aliquid habet in mundo, patere invidiae; et rursum eum qui vivere vult quietus, inopia opprimi; et esse utrumque miserabilem, dum alius propter opes periclitatur, alius propter inopiam egestate conficitur. Aliter: Manus crebro pro operibus accipiuntur. Stultus retrahit manus suas ab opere bono, et non vult viriliter agere, sed comedit carnes suas, id est, secundum carnalia vivit desideria, tabescens in voluptatibus suis, donec consumantur . VERS. .---Melior est pugillus cum requie, quam plena utraque manus cum labore et afflictione animi. Melius est modicum habere iusto, quam divitias peccatorum multas. Eleganter iustitia requiem habet, iniquitas laborem; et quia singularis numerus in bono semper accipitur, et duplex in malo, propterea unus pugillus habet requiem, et duae manus labore sunt plenae. VERS. , .---Considerans reperi et aliam vanitatem sub sole: unus est, et secundum non habet, non filium, non fratrem; et tamen laborare non cessat, nec satiantur oculi eius divitiis, nec cogitat dicens, cui laboro et fraudo animam meam bonis? In hoc vanitas est, et afflictio pessima. Conversus sum ad alios, et vidi eos plus quam necesse esset, laborare, congregare opes per fas et nefas, et non uti congregatis; habere omnia, incubare divitias, servare aliis , et suo labore non perfrui; maxime cum nec filium nec fratrem habeant, nec propinquum, ut videatur pius labor necessariis reservatus. Nihil itaque vanius esse deprehendi, quam eum hominem qui divitias congregat, cui eas relinquat ignorans. Quod quidem possumus secundum priorem interpretationem et de his intelligere qui libros conscribunt et eos fastidiosis lectoribus relinquunt. Quidam hunc locum ab eo, quod ait, unus est, et non est secundus, super Salvatore interpretantur: quod solus et absque ullo comite ad salvandum mundum descendit; et quanquam multi filii Dei sint, et fratres adoptione dicantur, tamen nullus dignus exstitit qui in hoc ei opere iungeretur. Cuius laborum non est finis, portantis nostra vitia atque peccata, et pro nobis dolet; et oculus eius non satiabitur divitiis, semper nostram cupiens salutem, et quanto plus quem peccare viderit, tanto magis ad poenitentiam cohortans . Eo genere locutionis dicimus, Dolet, quo Apostolus ait: Et ipse spiritus postulat pro nobis gemitibus inenarrabilibus, id est, nos gemere facit. Ita et hic dolet Christus, quia nos dolere facit pro peccatis nostris.  VERS. -.---Melius ergo est duos simul esse quam unum: habent enim emolumentum societatis suae; si unus ceciderit, ab altero fulcietur. Vae soli, quia cum corruerit, non habet sublevantem. Et si dormierint duo, fovebuntur mutuo; unus quomodo calefiet? Et si quispiam praevaluerit contra unum, duo resistunt ei. Funiculus triplex difficile rumpitur. Post sollicitudines et miserias, in quibus corruptus est ille qui in opibus conquirendis absque certo haerede se cruciat, nunc ad sodalitatem sermo confertur, et dicitur quid boni habeat amicorum contubernium, et commune solatium, quia et alterius ruina alterius auxilio sublevatur; et curas domesticas, ipsius quoque noctis requiem melius exigit ille, qui fidum amicum habet quam qui solis opibus incubat acquisitis. Quod si robustior quis inimicus contra unum surrexerit, alterius imbecillitatem amici solatio sustentari dicit. Et quantum duo uno differunt, si amore coniuncti sunt, tanto etiam trium contubernium plus valere. Etenim vera charitas, et nullo violata livore, quanto augetur numero, tanto crescit et robore. Et haec interim simpliciter dicta sint. Caeterum quod in superiori loco super Christo quorumdam intelligentiam posuimus, et reliqua eodem ordine disserenda sunt. Melius est enim duos pariter esse quam unum: melius est enim habitantem in se habere Christum, quam solum [Apud Hier. solum habitare et] patere insidiis adversantis. Merces quippe contubernii statim in ipsa societatis utilitate monstratur. Si enim ceciderit unus, Christus eriget participem suum. Vae quippe ei, qui cum corruerit, Christum in se non habet erigentem. Quod si et [Ms., etiam] dormierit unus, hoc est, si morte fuerit dissolutus, et secum Christum habuerit, calefactus citius reviviscit; et si adversus hominem robustior in expugnando diabolus exstiterit, stabit homo, stabit et Christus pro homine suo, pro sodali suo: non quod solius Christi adversus diabolum virtus infirma sit, sed quod liberum homini relinquitur  arbitrium, et adnitentibus nobis, ipse in praeliando fortior fiet. Quod si et  Pater et Filius et Spiritus sanctus advenerint, non cito corrumpetur ista sodalitas. De hac sodalitate in Evangelio dicitur: Et pater meus diliget eum, et ad eum veniemus, et mansionem apud eum faciemus. Et paulo post: Paracletus autem Spiritus, ipse vos docebit omnia; significans trium, id est, Patris, et Filii, et Spiritus sancti, unum esse opus,et unam mansionem in corde diligentis Deum. Quod superius dixit, si unus dormierit, quomodo calefiet? Nisi igitur nobiscum Christus dormierit, et in morte requieverit, calorem aeternae vitae accipere non valemus. VERS. -.---Melior est puer pauper et sapiens sene rege et stulto qui nescit providere in posterum: quod et de carcere catenisque interdum quis egrediatur ad regnum, et alius natus in regno, inopia consumatur. Vidi cunctos viventes qui ambulant sub sole, cum adolescente secundo qui consurgit pro eo. Infinitus est numerus populi omnium qui fuerunt ante eum; et qui postea futuri sunt, non laetabuntur in eo. Sed et hoc vanitas et afflictio spiritus. Hebraei hunc locum ita disserunt: Melior est interior homo, qui post quartumdecimum pubertatis annum in nobis exoritur, exteriore homine, qui de matris utero [Ms., alvo] natus est, qui nescit recedere a vitio, et qui e domo vitiorum, de utero videlicet materno, ad hoc exivit ut regnaret in vitiis, qui et in natura sua pauper factus est, non habens sapientiam, mala omnia deserendo. Vidi eos qui in priore homine vixerunt, et cum secundo homine postea versati sunt, eo videlicet, qui priore decedente generatus est; intellexique homines in homine priore peccasse, antequam secundo nascente, tempore legitimo duo homines fuerint, alter carnalis, alter spiritalis. Qui vero ad meliora conversi fuerint, et interiori homini, id est, secundo se subiicere sciunt, non laetantur in priore qui in vitiis regnabat. Hos duos homines doctor egregius unum interiorem, et alterum exteriorem nominare solebat. Nos vero melius aestimamus haec intelligenda de diabolo rege stulto, et de Christo paupere sapiente, qui egressus est de virginali utero in mundum, ut contereret et subverteret imperium stulti regis, qui ei ostendit omnia regna mundi; eoque victo, vasa illius caperet, et domum subverteret, captivamque captivaret captivitatem. Puerum vero  prophetico spiritu nominavit Christum, et pauperem, sicut dictum est: Ecce puer meus quem elegi . Item Apostolus: Qui cum dives esset, pauper factus est pro nobis. Et sapientem eum Evangelista testatur dicens: Et Iesus proficiebat aetate et sapientia et gratia coram Deo [et hominibus]. Iste natus est in regno senis et stulti, optimus, pauper, et puer admirabilis, ut de domo vinculatorum procederet in regnum, abiens in regionem longinquam, iuxta parabolam evangelicam, accipere sibi regnum et reverti, eos post aliquantum temporis, qui super se eum regnare noluerunt, in iudicio damnaturus. Tamen erunt quam plurimi qui non laetabuntur in Christo, recipientes Antichristum pro eo. Sed et illi non laetantur in eo, qui carnalia desideria, id est, exterioris hominis vitia sequuntur magis quam interioris sapientiam. Hi sunt qui nascuntur per gratiam sancti Spiritus, et sacramentum baptismi in regnum, sed non permanent in eo, revertentes ad vitia, ideo consumpti inopia tabescent. VERS. .---Custodi pedem tuum ingrediens in domum Dei, et propinqua ut audias. Multo enim melior est obedientia quam stultorum victimae, qui nesciunt quid faciunt mali. Praecepta dat vitae, et non vult offendere euntes ad Ecclesiam. Non enim ingredi domum Dei, sed sine offensione ingredi laudis est. Et si esset omnium qui sunt in Ecclesia Dei, audire sermonem et divina mysteria, nunquam addidisset, Appropinqua ut audias. Denique Moyses solus prope accedebat ad audiendum Deum: caeteri accedere non valebant. Quod stulti nescientes remedium esse peccati, aestimantesque pro oblatione  munerum Deo satisfacere se posse, ignorant hoc malum esse atque peccatum, non obedientia praeceptorum Dei bonis operibus, sed donis et victimis emendare velle, quae inique fecerint. Huic congruit illud, quod in Evangelio ipsa Veritas ait: Discite quid est, misericordiam volo, et non sacrificium. CAPUT V.  VERS. , .---Ne temere quid loquaris, neque cor tuum sit velox ad proferendum sermonem coram Deo. Deus enim in coelo, et tu super terram; idcirco sint pauci sermones tui. Multas curas sequuntur somnia, et in multis sermonibus invenitur stultitia. Plerique arbitrantur haec in praesenti saeculo [Apud Hier., in praesenti loco] praecipi, ne coram Deo facile aliquid promittamus, et sine consideratione virium voveamus ea quae explere non possumus. Adesse quippe praesentem Deum; et licet ille in coelo, nos esse videamur in terra, tamen audire quae loquimur, et insipientiam nostram argui ex multiplicatione sermonum. Alii vero melius intelligentes, haec praecipue affirmant, ne aut loquentes cogitantesve, plus de Deo quam possumus, opinemur, sed sciamus imbecillitatem nostram. Quantum enim coelum distat a terra, tantum nostra opinatio a natura illius separatur; et idcirco debere verba nostra esse moderata. Sicut enim qui in multis cogitationibus est, ea somniat frequenter de quibus cogitat, ita qui plura voluerit de divinitate disserere incidit in stultitiam. Vel certe verba nostra pauca ideo esse debere, quod ea quae nosse nos aestimamus, per speculum videmus, et in aenigmate, et veluti somnium comprehendimus quod tenere nos aestimamus; cumque plura, ut visum nobis fuerit, dixerimus, finem disputationis nostrae esse stultitiam: ex multiloquio enim nos non effugere peccatum. VERS. , .---Si quid vovisti Deo, ne moreris reddere: displicet enim ei infidelis et stulta promissio. Sed quodcunque voveris, redde. Multoque melius est non vovere, quam post votum promissa non reddere. Simplex intelligentia, interpretatione non indiget. Melius est non promittere quam promissa non facere, quia displicent Deo vota infidelium, qui non implent quae promittunt Deo. Deus nisi verax est et veritas, eosque amat qui veritatis opera faciunt. Consideret homo quod Deo voveat, an implere possit quae vovere cogitat. Sed generaliter omni praecipitur Christiano, ut fidem opere compleat, et non sit similis Iudaeorum, qui spondent se omnia facere, quae Dominus praecipit, dicentes: Omnia quaecunque praecepit nobis Dominus faciemus ; postea vitulos facientes, adoraverunt idola.  VERS. .---Ne dederis os tuum, ut peccare facias carnem tuam, neque dicas coram angelo: Non est providentia, ne forte iratus Deus super sermone tuo, dissipet cuncta opera manuum tuarum. Hebraei ita sentiunt: quod non potes facere, non promittas; non enim in ventum dicta transeunt, sed a praesenti angelo, qui unicuique adhaeret comes, statim proferuntur ad Dominum. Et tu qui putas ignorare Deum quod pollicitus es, provocas eum ad iracundiam, ut omnia opera tua dissipentur. Nos vero ita intelligimus, quod his verbis arguantur qui necessitate carnis et naturae se peccare contendunt, Creatorique inscribunt, cur eos tales fecerit, ut carnali desiderio superati cogantur peccare; et hoc est, quod ait: Ne dederis os tuum, ut peccare facias carnem tuam. Noli itaque,  vanas excusationes quaerere, et dare occasionem carni tuae ad peccandum, et dicere: Non ego pecco, sed quod habitat in mea carne peccatum. Si enim, inquit, haec dixeris, Deum provocas quasi auctorem mali atque peccati, ut iratus sit; et si quid videris boni habere, auferet de manibus tuis; vel certe talia sentientem, tradet te in reprobum sensum, ut facias ea quae non conveniunt. VERS. .---Ubi multa sunt somnia, plurimae sunt vanitates et sermones innumeri. Tu vero Deum time. Et hunc locum Hebraei ita edisserunt: nec superiora facias, de quibus iam dictum est, nec facile somniis credas. Cum enim diversa videris per nocturnam quietem, et variis anima fuerit exagitata terroribus sive incitata promissis, tu contemne, quia somnia sunt, et solum Deum time; qui enim somniis crediderit, vanitatibus et ineptiis se tradet. Aliter: quia dixi atque praecepi, non des os tuum, ut peccare facias carnem tuam, et quaeras vanas  excusationes; hoc nunc infero, quod in somno vitae istius, et in imagine umbrae nubis, qua vivimus, multa possumus invenire quae nobis verisimilia videantur et nostra excusare peccata. Propterea admoneo, ut id omnimodis caveas, ne putes absentem Deum ab operibus tuis, imo et cogitationibus perversis, sed eum timeas, et scias in cunctis operibus tuis eius providentiam esse, teque libero arbitrio conditum, non cogi, sed [Ms., om. sed] velle, quod facias. VERS. , .---Si videris calumnias egenorum, et violenta iudicia, et subverti iustitiam in provincia, non mireris super hoc negotio, quia  excelsior est alius, et super hoc quoque [Ms., et hoc quoque] eminentiores sunt alii, et insuper universae terrae rex imperat servienti. Unum disputationis servemus textum, et eumdem sensum et ordinem sequamur. Supra dixit: Ne dixeris coram angelo, non est providentia, ne forte irascatur Deus super vocem tuam et reliqua. Adversusque eos locutus est, qui negarent per providentiam Dei res humanas regi. Sed hic intellexit oriri posse huiusmodi quaestionem: si a Deo auctore res regitur humana [Ms., res reguntur humanae], quare iusti calumniam patiuntur, et quare iniqui sunt iudices, et non Deus ulciscitur in eos qui iniqua faciunt et iudicant? Nunc infert, et solvit quaestionem quae poterat opponi, dicens: Si videris calumniam pauperis, qui beatus in Evangelio praedicatur, et res vigere, non iustitiam , non mireris, nec tibi novum aliquid esse videatur, quia excelso alius excelsior est, et omnia respicit Deus, qui angelos suos super iudices et reges terrae praeposuit, qui possunt utique prohibere iniustitiam, et magis in terra valere quam quaevis hominum potestas [Ms., potestates]. Sed quoniam servat in finem iudicium, et in consummationem mundi, quando in maturas segetes messores venire iussurus est, ut separetur triticum et in horreum coelestis regni condatur, lolium autem aeterno tradatur incendio; ideo nunc exspectat et differt sententiam, donec in fine mundi iniqui puniantur et iusti coronam recipiant iustitiae. VERS. , .---Avarus non implebitur pecunia, et qui amat divitias, fructus non capiet ex eis: et hoc ergo vanitas. Ubi multae sunt opes, multi et qui comedunt eas: et quid prodest possessori, nisi quod cernit divitias oculis suis? Hic vero avarus describitur, qui nunquam opibus expletur; et quanto plus capit, tanto plus cupit: sicut hydropicus, quanto plus bibit, tantum sitis addita crescit. Flacci quoque super hoc concordat sententia, qui ait: Semper avarus eget..... Nihil divitiae prosunt ergo possidenti, nisi hoc solum, ut videat quod  possidet. Quanto enim maior fuerit substantia, tanto plures ministros habebit, qui opes devorent congregatas: dominus autem earum videat tantum quid habeat, et plus quam unius hominis cibum capere non possit. VERS. .---Dulcis est somnus operanti, sive parum sive multum comedat: saturitas autem divitis non sinit eum dormire. Adhuc de divite et avaro sermo est, et comparantur operanti, et absque sollicitudine dormienti, sive parum sive multum comederit, quod ille labore operis, et sudore quemvis cibum digerit, et dulci somno perfruitur. Dives vero distentus dapibus, in diversa laceratus, dormire non valet, redundante crapula, et incocto cibo in stomachi angustiis aestuante. Porro quia somnus, communis de hac vita exitus appellatur, melior erit requies eius qui operatur in praesenti, et secundum vires suas in bonis operibus conversatur, quam eorum divitiae de quibus scribitur: Vae vobis divitibus, quia recepistis consolationem vestram. VERS. -.---Est et alia infirmitas pessima, quam vidi sub sole: divitiae conservatae in malum domini sui. Pereunt enim in afflictione pessima. Generavit filium, qui summa in egestate erit; sicut egressus est nudus de utero matris suae, sic revertetur, et nihil auferet secum de labore suo. Miserabilis prorsus infirmitas; quomodo venit, sic revertetur. Quid ergo prodest ei quod laboravit in ventum? Cunctis diebus vitae suae comedit in tenebris, et in curis multis, et in aerumna atque tristitia. Cum superiori iunge quod sequitur. Ecclesiaste divitem describente, quod nec ipse possit suis divitiis perfrui, et crebro propter eas in discrimen veniat, nec haeredi quod congregavit, relinquat, sed et ipse et filius suus, sicut venerunt nudi, ita nudi revertantur in terram, et nihil eos laborum suorum comitetur. Nonne enim languor est pessimus, pro divitiis cogitatione torqueri, et perituras opes, quas nobiscum non possumus auferre morientes, in tristitia, in gemitu, in indignatione, in litibus, casso labore conquirere. Possumus haec eadem verba de philosophorum dogmatibus vel haereticorum perversitatibus intelligere, qui in malum sui divitias diversorum congregant dogmatum, nec aliquam in eis utilitatem habent; nec sectatoribus suis fructum relinquunt perpetuum, sed et ipsi, et discipuli eorum nudi, absque ullis meritis revertentur in terram, non habentes lucem verae sapientiae, sed in tenebris ignorantiae, verique luminis expertes, omnes labores suos perdent illius iudicio qui ait: Perdam sapientiam sapientium, et prudentiam prudentium reprobabo . VERS. -.---Hoc itaque mihi visum est bonum, ut comedat quis, et bibat, et fruatur laetitia ex labore suo, quo laboravit ipse sub sole, numero dierum vitae suae, quos dedit illi Deus. Et haec est pars illius, et omni homini cui dedit Deus divitias, atque substantiam, potestatemque ei tribuit, ut comedat ex eis; et fruatur parte sua, et laetetur de labore suo, hoc est donum Dei. Non enim satis recordabitur dierum vitae suae, eo quod Deus occupet deliciis cor eius. Qui laboribus suis in curarum tenebris vescitur, et cum grandi vitae taedio peritura comportat, meliorem dicit eum esse, qui praesentibus fruitur bonis in laetitia et iucunditate. Hic enim vel parva voluptas est in fruendo, ibi vero sollicitudinis tantummodo magnitudo. Et reddit causas quare donum Dei sit, frui posse divitiis; quoniam non multum recordabitur dierum laboris sui, ideo non erit in tristitia, non cogitatione vexabitur, abductus laetitia et voluptate praesenti. Sed melius est iuxta Apostolum spiritalem escam et spiritalem potum spiritalemque laetitiam a Deo dari intelligi, et videre bonitatem Dei, et iucunditatem cordis sui in omni labore suo, quo spiritaliter in bonis laborat operibus, spe consolatus futurae retributionis: et haec est pars nostra, ut laetemur in studio bonorum operum; quae laetitia, licet bona sit, nec tamen plene bona est, donec manifestetur Christus, cuius visio perfecta bonitas est et iucunditas. Notandum quoque est quod occupatio in hoc loco in bono intelligi debet, pro intentione spiritali veraque laetitia, quam divina inspirat gratia hic in praeceptis laborantibus Dei.  CAPUT VI.  VERS. -.---Est et aliud malum quod vidi sub sole, et quidem frequens apud homines. Vir cui dedit Deus divitias, et substantiam, et honorem, et nihil deest animae eius ex omnibus quae desiderat; nec tribuit ei Deus potestatem ut comedat ex eo, sed homo extraneus vorabit illud. Hoc vanitas, et magna miseria est. Si genuerit quispiam centum liberos, et vixerit multos annos, et plures dies aetatis habuerit, et anima illius non utatur bonis substantiae suae, sepulturaque careat, de hoc ego pronuntio quod melior illo sit abortivus. Frustra enim venit, et pergit ad tenebras, et oblivione delebitur nomen eius. Non vidit solem, neque cognovit distantiam boni et mali; et si duobus millibus annis vixerit, et non fuerit perfruitus bonis: nonne ad unum locum properant omnia? Describit avarum divitem, et hoc malum frequens esse in hominibus asserit, quod nihil eorum quae in mundo putantur bona ei desit, et nihilominus stultissima parcitate se cruciat, aliis devorantibus conservans. Necnon et illud hyperbolice addidit, quod etsi liberos centum procreaverit, et non ut Adam prope mille, sed duobus millibus vixerit annis, et anima eius cupiditate et avaritia contabescat, multo deterioris conditionis sit abortivo illo qui statim ut natus est interiit: ille enim nec mala vidit nec bona; iste vero cum bona possederit, semper tristis et cogitatione excruciatus est; magisque requiem habebit abortivus quam avarus ille longaevus; et tamen ambo aequali fine rapientur, dum et hic et ille subtrahuntur simili morte. Potest hoc de Israel accipi, quod dederit illi Deus legem et prophetas, testamentum et repromissionem, Salvatore dicente: Auferetur a vobis regnum Dei, et dabitur genti facienti fructum eius . Haec omnia ad alienum et peregrinum gentium translata sunt populum, ut videant illi bona sua, et non fruantur. Multoque nos conditionis esse melioris, qui quasi abortivi et novelli putabamur ab eis, quam illi qui sibi in antiquitate applaudebant, de patribus gloriantes atque dicentes: Pater noster Abraham. Et tamen ad unum locum et nos et illos properare, id est ad iudicium Dei. Quod autem in medio ait: Et quidem sepulcrum non fuit ei, sive hoc significat quod dives ille de sua morte non cogitet, et cum omnia possideat,  in exstructione sepulcri avarus sit; sive quod saepe propter istas divitias occisus insidiis, insepultus abiiciatur; sive, quod melius puto, nihil bonum honorificumve egerit, ex quo sibi queat apud posteros memoriam comparare, vitam silentio velut pecus transiens, cum habuerit materiam per quam potuerit apparere quod vixerit. VERS. , .---Omnis labor hominis in ore eius, sed anima eius non implebitur bonis. Quid habet amplius sapiens a stulto, et quid pauper nisi ut pergat illuc ubi est vita? Omne quod laborant homines in hoc mundo, ore consumitur, et, attritum dentibus, ventri traditur digerendum: sed non implebitur anima comedentis, quia rursum desiderat quod comedat. Et cum tam sapiens quam stultus absque cibo nequeant vivere, et pauper nihil aliud quaerat nisi quomodo possit organum sui corpusculi sustentare, ideo illuc properat pauper, ubi opes esse perspexerit. Sed melius est hoc intelligere de ecclesiastico viro qui, in Scripturis coelestibus eruditus, omnem laborem habet in ore suo, id est in doctrina spiritali; et anima eius non implebitur, dum semper cupit discere quod doceat; et in eo plus habet sapiens quam insipiens, quia cum paupere illo qui in Evangelio beatus dicitur, properat ad ea comprehendenda quae vitae sunt, et ambulat arctam et augustam viam quae ducit ad vitam. Et pauper est ornatus operibus [Ms., et pauper est a malis operibus], et scit ubi Christus, qui vita est, commoretur. VERS. .---Melius est videre quod cupias, quam desiderare quod nescias. Sed et hoc vanitas est, et praesumptio spiritus. Melius est, iuxta sensum et providentiam cuncta agere, quia sensus oculus est animae, quam voluntatem carnis sequi, quae nescientem ducit ad perditionem. Vel certe superbum et sibi placentem arguit, et meliorem dicit esse eum qui cuncta providerit, quam illum cui nihil prodest nisi quod ipse fecerit, quia haec est mala mentis afflictio, et praesumptio pessima, eo quod Deus dissipat ossa hominum sibi placentium.  VERS. .---Qui futurus est, iam vocatum est nomen eius, et scitur quod sit homo, et non possit contra fortiorem se iudicio contendere. Aperte de Salvatoris praedicatur adventu, quia futurus est, antequam in corpore cerneretur, iam vocatum in Scripturis nomen eius; et cognitum est prophetis et sanctis Dei ut homo sit, et iuxta hoc quod homo est, non possit se conferre cum Patre, ut in Evangelio ipse ait: Pater qui me misit, maior me est . Verba sunt plurima, multamque in disputando habentia vanitatem. CAPUT VII.  VERS. .---Quid necesse est homini maiora se quaerere, cum ignoret quid conducat sibi in vita sua, numero dierum peregrinationis suae, et tempore, quo ut umbra praeteriit. Aut quis ei poterit indicare quid post eum futurum sit sub sole? Videtur adhuc de Salvatore dicere, et prohibere ne curiose quaeramus qualis, vel quantus, vel quomodo venisset, sed tantum credere quod Scriptura sancta de eo testatur. Cum enim de statu nostro ignoremus, et vita nostra quasi umbra pertranseat, et futura incerta sint, non nobis expedit ut maiora quam possumus inquiramus, sed silentium imponamus ori nostro, credentes eum venisse qui praedictus est. VERS. .---Melius est enim nomen bonum quam unguenta pretiosa, et dies mortis die nativitatis. Considera, inquit, o homo, dies tuos breves, et quia cito sublatus carne in hac vita esse cessabis. Fac tibi in bonis operibus famam longiorem, ut quomodo nares unguentorum odore delectantur, sic ad tuum nomen cuncta posteritas delectetur. Et hoc est quod in Proverbiis dicitur: Memoria iustorum cum laude, nomen autem impiorum putrescit. Quod autem ait: Et dies mortis super diem nativitatis eius, hoc ostendit, melius esse ire ex hoc saeculo, et carere laboribus huius vitae, quam ad tribulationes laboresque tantummodo nasci, et omnia  sustinere quae in hoc mundo hominibus supervenire videntur. Vel certe quia in morte, quales simus, notum sit; in exordio vero nascendi, quales futuri simus, ignoretur. VERS. .---Melius est ire ad domum luctus quam ad domum convivii; in illa enim finis cunctorum admonetur hominum, et vivens cogitat quid futurum sit. Utilius est ad exsequias funeris ire quam ad domum convivii, quia ibi recordatione conditionis nostrae et fragilitatis humanae ex praesenti cadavere commonemur. In conviviis autem et laetitia, etsi quid timoris habere videamur vel compunctionis in corde, amittimus, et quid futuri simus non cogitamus. VERS. .---Melior est ira risu, quia per tristitiam vultus corrigitur animus delinquentis. Risus dissolvit sapientem, ira corripit et emendat peccantem. Irascamur et nobis, quia peccavimus; irascamur aliis quoque peccantibus, ad emendationem sui, non ad ultionem nostri. VERS. .---Cor sapientium ubi tristitia, et cor stultorum ubi laetitia. Beati, inquit Salvator, lugentes, quoniam ipsi consolabuntur: igitur sapiens vir vadat ad domum lugentis, et seipsum corrigentis aliosque admonentis, ut plangant peccata sua; non ad domum adulatoris, qui plausus quaerit audientium, non lacrymas delinquentium. Talis doctor plangitur dives in sermone, non dives in opere. Ideo mox in sequenti versiculo adiungit: VERS. , .---Melius est a sapiente corrigi quam stultorum adulatione decipi, quia sicut sonitus spinarum ardentium sub olla, sic risus stulti. Sed et hoc vanitas. Huic sententiae simile est illud: Meliora sunt vulnera amici, quam fraudulenta oscula inimici (Prov. XXVII, ). Sicut enim sonitus spinarum sub olla ardentium, strepitum reddunt insuavem, sic et palpantis magistri verba non proderint audienti, vel ad curas saeculi, quae spinae interpretantur, auditores suos cohortantis, vel futuro eos incendio praeparantis. VERS. .---Calumnia conturbat sapientem, et perdit robur cordis illius. Utamur hoc versiculo, si quem iustum virum atque sapientem videamus calumnias sustinere, et turbari de iniquitate iudicis, nec Deum periclitanti subvenire praesentem. Multae tribulationes sunt iustorum, quia refrigescit charitas multorum, et abundat iniquitas, pro qua conturbabitur cor sapientis Deumque timentis.  VERS. .---Melior est finis orationis quam principium. Meliores sunt in dicendo epilogi quam exordia, quia in istis inchoatio est locutionis, in illis consummatio. Qui ad praeceptorem vadit, melius in fine verbi intelligit quae dicuntur, quam in principio: ita melior est consummata iustitia quam inchoata; illa victoriam praestat, ista certare incipit. Hic enim ex parte cognoscitur; cum autem venerit quod perfectum est, non erit necesse illud quod ex parte est. Melior est patiens arrogante. Quia superius iram concesserat, dicens, meliorem iram quam risum; ne putaremus iram quae est in passione laudari, nunc praecipit iram patientia esse tollendam. Ibi enim pro correctione in peccantes, et eruditione in minores iram posuisti, hic vero patientiam, quae non solum in angustiis, sed et in laetioribus necessaria est, ne plus quam decet exaltemur. VERS. .---Ne sis velox ad irascendum, quia ira in sinu stulti requiescit. Inconsiderate irasci vetat, quia repentinus furor consilium non habet, et nihil viro sapienti sine ratione agendum est. Idcirco comicus quidam ait: Ne quid nimis, quia omnis intemperantia cadit in vitium. Ira in sinu stulti requiescit. Semper iracundia superbiae iuncta ultionem quaerit, quia quamvis aliquis potens videatur, et sapiens aestimetur, si iracundus sine ratione est, insipiens arguitur. Et in Evangelio: Qui irascitur fratri suo, illa vel alia aestimatione iudicii dignus efficietur. VERS. .---Ne dicas: Quid putas causa est quod priora tempora meliora fuere quam nunc sunt? Stulta enim est huiusmodi interrogatio. Ne dicas ergo meliores fuisse dies sub Moyse et sub Christo quam modo sunt. Nam et illo tempore plures fuerunt increduli, et dies eorum mali facti sunt; et nunc credentes multi reperiuntur, de quibus ait Salvator: Beatiores sunt, qui me non viderunt, et crediderunt (Ioan. XX, ). Aliter: debes sic vivere, ut semper praesentes dies meliores tibi sint quam praeteriti, ne cum paulatim decrescere coeperis, dicatur tibi: Currebatis bene, quis vos impedivit veritati non obedire? VERS. , .---Utilior est sapientia quam divitiae, et magis prodest videntibus solem. Sicut enim protegit sapientia, sic protegit pecunia. Hoc autem amplius habet eruditio et sapientia, quod vitam tribuunt possessori suo. Maioris est gloriae sapientia cum divitiis. Alii enim sapientia indigent, alii opibus: et melior est, qui utrumque praestat utroque indigenti. Qui sapiens est, et non dives, potest quidem docere quod bonum est, sed interdum non potest praestare, quod petitur; ideo ait: quomodo protegit sapientia, ita protegit et pecunia: sed in eo maior est sapientia divitiis quod absque ullis opibus huius saeculi vitam tribuit habenti eam. Sciendum est tamen quod hoc de vera dicitur sapientia, quae ad vitam tendit aeternam, et deducit ad solem iustitiae sequentem se. Unde ait: Videntibus solem, id est, intelligentibus qui sit sol iustitiae, et quomodo perveniendum sit ad eum. VERS. .---Considera opera Dei, quod nemo possit corrigere quem ille despexerit. In hoc versiculo perspicue ad studium nos hortatur sapientiae et scientiae; ut consideremus opera Dei, quam magna et quam mirabilia sint, et quomodo alium gratuita pietate elegerit, alium iusto iudicio despexerit, sicut de Iacob et Esau dicitur: Iacob dilexi, et Esau odio habui. Dicitur et in psalmo: Universae viae tuae misericordia et veritas. VERS. .---In die bona fruere bonis, et malum diem praecave. Sicut enim hunc, sic et illum fecit Deus, ut non inveniat homo contra eum iustas querimonias. Hoc enim ait, significans omnium esse retributionem: ideo admonet nos, diem malum, id est diem vindictae, praecavere. Bene vero facienti bonus est huius vitae dies, ad promerendum aeternae beatitudinis diem. Sicut enim Deus fecit istum, ut bene vivamus in eo, ita et illum male facientibus fecit. Aliter: Bona, inquit, et mala, id est prospera et adversa, prout venerint tibi, viriliter sustine, quia utraque Dei iudicio evenient semper iusto, quamvis saepe occulto. Prohibetque querimonias contra Deum, cur alii felicitatem atque alii miseriam in hoc habeant saeculo.  VERS. .---Haec quoque vidi diebus vanitatis meae; iustus perit in iustitia sua, et impius multo vivit tempore in malitia sua. Hoc idem et Propheta in septuagesimo secundo psalmo detestando miratus est. Et Habacuc propheta deplorat quare impii felicia habeant tempora, et iusti plurimis torqueantur adversis. Dei in occulto patientia est, tribulari nunc sanctos, ut recipiant mala in vita sua, et peccatores non visitare pro scelere suo in hoc saeculo praesenti; ut et illis possit aeterna bona restituere, et his mala aeterna  inferre, sicut de Lazaro et de divite legitur. Unde et praefatus Psalmista respiciens finem malorum, qui hic feliciter vivunt, exclamavit dicens: Existimabam ut cognoscerem hoc, labor est ante me, donec intrem in sanctuarium Dei, et intelligam novissima eorum. VERS. .---Noli esse iustus multum, nec plus sapias quam necesse est, ne obstupescas. Qui vero nunquam fraternis ignoscere peccatis vult, sed omnia vindicare secundum furorem animi sui, plus iustus est quam decet. Cum enim Salvator ait: Nolite iudicare, ut non iudicemini; et: Si dimiseritis hominibus peccata eorum, dimittet vobis Pater vester coelestis delicta vestra. Nec nimis rigidus, aut animo solutus magister debet esse, sed via regia ingredi, et considerare diligenter quid cui conveniat ad salutem animae suae. Quod autem ait: Noli quaerere amplius, ne obstupescas; mentem nostram scit perfectam non posse comprehendere sapientiam, et mensuram fragilitatis nostrae iubet nos scire debere. VERS. .---Ne impie agas multum, et noli esse stultus, ne moriaris in tempore non tuo. Cum Dominus loquatur: Nolo mortem peccatoris, sed tantum ut revertatur et vivat, semel peccasse sufficiat, debemus nos erigere post ruinam. Si enim iuxta eos qui de physicis disputant, novit hirundo pullos suos de sua oculare chelidonia; dictamnum capreae appetunt vulneratae; cur nos ignoremus medicinam poenitentiae propositam esse peccantibus? Quod autem ait: Ne moriaris in tempore non tuo, scimus Chore, et Dathan, et Abiron propter seditionem adversus Moysen et Aaron repentino terrae hiatu devoratos, et ad emendationem aliorum ante diem iudicii in hac vita plurimos iudicatos. Quod ergo dicit tale est: Noli peccatis adiicere peccata, ne provoces Deum, et hic tibi inferat supplicium. VERS. .---Bonum est te sustentare iustum, sed ab illo ne subtrahas manum tuam: quia qui timet Dominum, nihil negligit. Bonum est iustis bene facere, non iniustum est tantum domesticos fidei sustinere, sed omni petenti tribuere, praeceptum est. Timens quippe Dominum, et imitator Conditoris sui, qui pluit super iustos et iniustos, absque respectu personarum omnibus benefacere festinat. Aliter: Quia vita haec miserabilis diversis quotidie variatur eventibus, tam ad adversa quam ad prospera iusti animus praeparetur, et poscat Dei misericordiam, ut quodcunque evenerit, libera mente sustineat. Qui timet Dominum, nec prosperis  elevatur, nec opprimitur adversis. VERS. , .---Sapientia confortavit sapientem super decem principes civitatis. Non est enim homo qui faciat bonum et non peccet. Sapientia vero, sicut alio loco legitur, melior est fortitudine, quam dicit decem principibus esse fortiorem in uno sapiente. Aliter: decem qui potestatem habent et in urbe consistunt, angeli sunt, qui ad perfectum numerum pervenire possunt denarium [Hier., numerum pervenere denarium], et auxiliantur humano generi. Sed si quis consideret omnia auxilia, maius est auxilium sapientiae, id est Domini nostri Iesu Christi, omnium angelorum, quia nullus ex angelis redimere potuit humanum genus peccatis obnoxium. Tum Dominus angelorum descendit, et respersos nos sanguine suo, sanavit ab omni infirmitate peccatorum nostrorum. Sicut enim per unum hominem intravit mors in mundum, ita per unum, id est, Iesum Christum, redemptio venit in mundum. VERS. , .---Sed et cunctis sermonibus quae discuntur ne accommodes cor tuum, ne forte audias servum tuum maledicentem tibi. Scit enim tua conscientia quia et tu crebro maledixisti aliis. Docet igitur sapientem maledicorum linguas non auscultari, sed sapientiae auxilio confortatum magis mores vanos parvipendere, magisque conscientiae  bono laetari quam maledictis alienis contristari: maxime qui seipsum novit aliquoties aliis detrahere; et si sibi ipsi ignosci desideret alios reprehendenti, aliis quoque se reprehendentibus ignoscat. Si enim curiosus est quispiam quid alii de se loquantur et iudicent, semper in tribulatione erit, quia nullatenus nec servorum suorum mussitationes compescere valet; et simul docet non facile iudicandum, et habenti trabem in oculo, de festuca alterius non loquendum. VERS. , .---Cuncta tentavi in sapientia. Dixi: Sapiens efficiar, et ipsa longius recessit a me multo magis quam erat; et alta profunditas, quis inveniet eam? Dicit se, ut Regnorum quoque testantur libri, ultra omnes homines quaesisse sapientiam, et tentasse ad finem illius pervenire: sed quanto plus quaesierit, tanto minus reperisse, et in media demersum caligine tenebris ignorantiae circumdatum. Aliter autem: Qui eruditus fuerit in Scripturis, quanto plus surgere coeperit, tanto ei in his quotidie oritur maior obscuritas: quia in speculo et imagine videmus, donec veniat, quod perfectum est; ideo haec sapientia mortalium parva est ad illam, quae sanctis datur in futuro regno Dei. VERS. , .---Lustravi universa animo meo, ut scirem, et considerarem, et quaererem sapientiam, et rationem, et ut cognoscerem impietatem stulti, et errorem imprudentum; et inveni amariorem morte mulierem, quae laqueus venatorum est, et sagenae cor eius, vincula sunt manus illius: qui placet Domino, effugiet eam; qui autem peccator est, capietur ab illa. Quia supra Ecclesiastes dixerat omnia se in sapientia tentasse, et quanto eam plus inquisierit, tanto illam longius refugisse: nunc ait, et illud in sua invenisse sapientia malum, quod in rebus humanis omnia vinceret mala, id est, mulierem omnium esse malorum caput, quia per illam mors in orbem terrarum introivit, et pretiosas animas virorum capit, et cum in mentem miseri amatoris inciderit, trahit eum in praeceps, nec ante pedes suos respicere patitur, sed quasi laqueus et sagenae cor adolescentis innectit. Vincula sunt manus illius. Id est, suadere potest, vim facere non potest, nec ad se nolentes compellere. Iustus qui fuerit et bonus coram Deo, eruetur ab ea: peccator vero captus deducetur ad mortem. Non putemus hinc Salomonem de omni genere mulierum protulisse sententiam: quod expertus est loquitur; ideo quippe offendit Deum, quia captus fuit a mulieribus. Et haec secundum litteram. Caeterum secundum intelligentiam spiritalem, haeretica pravitas mulieris nomine designatur, quae mollibus incautos saepe ligat sermonibus, quia panis absconditus et aquae furtivae dulciores insipientibus solent esse VERS. -.---Ecce hoc inveni, dicit Ecclesiastes, unum et alterum, ut invenirem rationem quam adhuc quaerit anima mea, et non inveni. Virum de mille unum reperi, mulierem ex omnibus non inveni. Solummodo hoc inveni, quod fecerit Deus hominem rectum, et ipse se infinitis miscuerit quaestionibus. Omnia diligenter tractando consideravi, ut rationem unius alteriusve rei, id est cuiuscunque rei invenirem, vel etiam inter homines eorumque mores discretionem, quis perfecte bonus esset. Sed ex omnibus viris unum inveni perfecte bonum, id est, Christum: sicut Propheta dicit: Non est qui faciat bonum, non est usque ad unum. Solus Christus sine omni labe peccati inventus est bonus. Millenarius vero numerus pro sanctorum discretione a peccatoribus, qui mulieris nomine designantur, hoc in loco ponitur. Vir igitur a virtute dicitur, et mulier a mollitie. Potest quoque mulier pro carnalibus accipi operibus, et vir, qui a virtute dicitur, pro rationalis animi excellentia. Sed ne videretur his sermonibus communem humani generis naturam damnare, et Deum auctorem facere mali, dum talium conditor sit qui malum vitare non possunt, argute praecavit et ait, bonos nos scimus a Deo creatos, sed quia libero sumus arbitrio derelicti, vitio nostro ad peiora labi, dum maiora quaerimus, et ultra vires nostras varia cogitamus.  CAPUT VIII.  VERS. .---Quis talis ut sapiens est, et quis cognovit solutionem verbi? Sapientia hominis lucet in vultu eius, et potentissimus faciem eius commutavit. Supra docuerat difficile bonum hominem inveniri, et venientem contra eluserat quaestionem dicens, a Deo bonos homines conditos, sed sponte sua in peccatum lapsos. Nunc quid bono homini dederit Deus, quasi gloriabundus enumerat, sapientiam scilicet, rationem prudentiae, occulta Dei nosse mysteria, et arcana eius sensu cordis intrare. Oblique autem de se loquitur quod nemo ita fuerit sapiens ut ipse, et nullus sic sciret problemata et solutiones; et sapientia eius a cuncto laudata sit populo, quae non solum intrinsecus latuerit, sed et in superficie corporis et speculo vultus eluxerit, ultraque omnes homines prudentiam mentis in facie sua pinxerit. Multi sunt qui promittunt sapientiam et solutionem se scire divinae Scripturae, sed pauci sunt qui veram inveniant solutionem meam. Sed et hoc sciendum est, quod sapiens saepe moribus agnoscitur honestis, et visu discernitur a stulto. VERS. -.---Ego os regis observo, et praecepta iuramenti Dei. Ne festines recedere a facie eius, neque permaneas in opere malo, quia omne quod voluerit, faciet, et sermo illius potestate plenus est: nec dicere quisquam potest, quare ita facias? De eo siquidem videtur dicere, de quo in Psalmo cantatur: Domine in virtute tua laetabitur rex. et in alio loco, ut Patris et Filii regnum unum significetur, Scriptura commemorat: Deus iudicium tuum regi da, et iustitiam tuam filio regis (Psal. LXXI, ). Non enim iudicat Pater quemquam, sed omne iudicium dedit Filio. Qui rex filius, Dei Patris regis est filius. Huius itaque custodienda sunt praecepta, qui ait: Si vis vitam ingredi, serva mandata. Admonet quoque non esse discutienda praecepta Dei, quare hoc vel illud praeceperit, sed quodcunque viderit esse mandatum, hoc pia mens hominis implere festinet, ut sit in lege Domini voluntas eius die ac nocte. Iuramentum Dei dicitur pro affirmatione sententiae eius, quae nullatenus immutari poterit. Idcirco consilium dat ne stemus in opere malo, quia nescit homo quid ventura pariat dies. Igitur poenitenti  indulgentia promissa est, crastinus dies vero nemini certus est. Ideo dicit Scriptura: Ne tardes converti ad Dominum. VERS. .---Qui custodierit mandatum, non experietur in futuro quidquam mali. Qui in hoc saeculo praeceptum Domini custodit, non experietur quidquam mali. Tempus et responsionem cor sapientis intelligit. Praecipit autem et regis imperium, id est Christi, conservandum, et scire quid, et quare, et quo tempore iubeat. VERS. , .---Omni negotio tempus est, et opportunitas, et multa hominis afflictio, quia ignorat praeterita, et futura nullo scire potest nuncio. Omni negotio, ait, tempus est, idem quod in superioribus dixit, omnia opportunitatem habere: quondam fuit tempus circumcisionis, sed modo tempus gratiae. Etenim magna afflictio generis humani, quia ad laborem homo nascitur, et variis affligitur tribulationibus, cui saepe aliud evenit, et aliud sperat; ab altero sibi velut ab hoste cavet, et alterius iaculo vulneratur, quia nescius est futuri, sicut poeta ait: Nescia mens hominis fati sortisque futurae. VIRG. Aeneid. X. Quamvis nemo sit conscius futurorum, tamen scire debet omnia a Deo ad utilitatem hominum fieri, et non absque eius voluntate disponi, sine cuius dispositione nec unus passer in laqueum cadit. VERS. .---Non est in hominis ditione  prohibere spiritum, nec habet potestatem in die mortis, nec sinitur quiescere ingruente bello, neque salvabit impietas impium. Non est ergo lugendum si futura scire non possumus, et saepe ab iniquis potentioribus opprimamur, cum morte omnia finiantur, et superbus et potens qui cuncta populatus est, non valet animam suam retinere, cum exire iubetur de corpore; nec eum salvabit impietas sua, sed magis aggravat in die exitus sui, dum meritis aequalia recipit suis, et ingruente super se bello miseriae peccatorum suorum, salvari non poterit, eo quod negligit tempus poenitentiae.  VERS. -.---Omnia haec consideravi, et dedi cor meum in cunctis operibus quae fiunt sub sole. Interdum dominatur homo homini in malum suum. Vidi impios sepultos, qui etiam cum adhuc viverent, in loco sancto erant, et laudabantur in civitate quasi iustorum operum. Sed et hoc vanitas est. Etenim quia non profertur cito sententia operum contra malos, absque ullo timore filii hominum perpetrant mala. Hanc sententiam beatus Hieronymus ita interpretatus est: Dedi, inquit, cor meum, ut omne quod sub sole geritur intuerer, et hoc maxime, quod homo in homines accipit potestatem, ut quoscunque vult, affligat atque condemnet. Cum itaque mentem meam ad haec intuenda dirigerem, vidi impios cum tali opinione mortuos, et sic sepultos, ut sancti aestimarentur in terra, quod, cum viverent, putabantur digni esse Ecclesiae principes, et templo Dei; et insuper ambulantes tumidi laudabantur in malis suis, sicut scriptum est: Laudatur peccator in desideriis animae suae, et qui iniqua gerit, benedicitur (Psal. IX, ). Hoc autem propterea evenit quod nemo peccantibus episcopis audet contradicere; nec statim Deus ob scelus ulciscitur, sed differt poenam, cum exspectat poenitentiam. Peccatores autem qui non statim arguti atque correcti sunt, putantes nequaquam futurum esse iudicium, in scelere perseverant. Possumus hoc testimonium accipere adversus episcopos qui acceperunt in Ecclesia potestatem, et scandalizant magis eos quos docere et ad meliora debuerant incitare. Hi frequenter post mortem laudantur in Ecclesia, et beati in his quae non probabiliter fecerunt publice sive a successoribus sive a populis praedicantur. Et hoc quidem vanum est, quod non sicut egerunt, sic audiunt, nec statim corripiuntur in peccato suo. Nemo quippe audet accusare maiorem. Propterea quasi sancti et beati in praeceptis Domini ambulantes, augent peccata peccatis. Difficilis est accusatio in episcopum: si enim peccaverit, non creditur; et si convictus fuerit, non punitur. VERS. .---Attamen ex eo quod peccator centies facit malum, et per patientiam sustentatur, ego cognovi quod erit bonum timentibus Dominum, qui verentur faciem eius. Ex eo quod impius plurimum peccat, dat Deus locum poenitentiae, et non statim punit in scelere, sed exspectat ut convertatur ab iniquitate sua et agat poenitentiam: quia non vult mortem peccatoris, sed ut convertatur et vivat, ego intelligo quia benignus et misericors super eos futurus sit Deus qui habent timorem illius, et ad verbum eius contremiscunt, et agunt poenitentiam de praeteritis, et de futuris sibi cavere incipiunt, quia peccator post poenitentiam, si revertetur iterum ad peccata priora, cani comparatur qui revertitur ad vomitum suum. VERS. .---Non sit bonum impio, nec prolongentur dies eius, sed quasi umbra transeant, qui non timent faciem Dei. Imprecatur male his qui non habent timorem Dei, et optat ne diu differantur a poena, sed statim morte subtracti cruciatus recipiant quos merentur. Simile quid et Apostolus loquitur: Utinam praecidantur, qui nos conturbant (Gal. V, )! Et alibi: Alexander aerarius multa mala mihi ostendit, reddet illi Deus secundum opera eius (II Tim. IV, ). Et malis quidem qui converti non volunt, sed in malitia sua permanere, melius est mori quam vivere, quia quanto plures vivit dies, tanto atrociorem sibi praeparat poenam. Unde et comicus ait: Quid mali imprecer homini, nisi ut diu vivat? VERS. .---Est et alia vanitas quae fit super terram: sunt iusti quibus mala proveniunt, quasi opera egerint impiorum; et sunt impii qui ita sunt securi, quasi iustorum facta habeant. Sed et hoc vanissimum iudico. Inter caeteras vanitates quae in mundo vario feruntur eventu, etiam hoc deprehendi quod iustis ea frequenter eveniunt quae impiis evenire debuerant, et impii tam feliciter in hoc mundo degant , ut eos putes esse iustissimos: quemadmodum de divite purpurato, et Lazaro mendico legitur in Evangelio. Septuagesimus quoque secundus psalmus de hac re disputat, cur iustis interdum mala et impiis eveniant bona. Sed Hebraei hoc de filiis Aaron intelligunt, qui Deo sacrificantes perierunt; et de Manasse, qui post tanta mala reductus est de captivitate, et restitutus in regnum, ut dies suos feliciter finiret.  VERS. .---Laudavi igitur laetitiam, quod non esset homini bonum sub sole, nisi quod comederet, et biberet, atque gauderet, et hoc solum secum auferret de labore suo in diebus vitae, quos dedit ei Deus sub sole. Concionator noster, qui multas in se transfigurat personas, modo vulgi verba profert, quod nihil aliud bonum aestimat, nisi laetari manducando et bibendo, et saeculi serviendo deliciis, summam accipere felicitatem. Sed haec sententia, si sic intelligitur sicut scripta est, miseros approbavit quos in Evangelio Dominus beatos asserit [Ms., dixit], id est pauperes, quorum regnum coelorum esse dixit: necnon esurientes et sitientes beatos esse ibidem testatur. Sed melius est de spiritali cibo et potu sapientiae haec intelligere, de quibus et in psalmo legitur: Vinum laetificat cor hominis, et panis confirmat . Quod autem haec spiritaliter sentienda sunt, sequens versiculus demonstrat, in quo ait: VERS. , .---Et apposui cor meum ut scirem sapientiam, et intelligerem dissensionem  quae versatur in terra. Est homo, qui diebus ac noctibus somnum oculis non capit, et intellexi, quod omnium operum Dei nullam possit homo invenire rationem eorum quae fiunt sub sole: et quanto plus laboraverit ad quaerendum, tanto minus inveniet: etiamsi dixerit sapiens se nosse, non poterit reperire. Testatur scilicet melius esse in meditatione Scripturae sanctae versari die ac nocte, quam in epulis carnalibus perdere tempora sibi a Deo data ad proficiendum in sapientiae studiis, ut cognoscat mirabilia Dei, et laudet Creatorem in operibus suis: quamvis occulta sunt [Ms., sint] iudicia Dei, tamen miranda sunt, et Creator in eis laudandus est. Et quid de stulto dicendum est, dum studiosus sapientiae scrutator invenire non valet quare hoc vel illud factum sit, et quare mundus variis gubernetur eventibus, cur alius caecus, alius debilis, alius videns et sanus nascatur: hic paupertatem habeat, ille divitias; iste sit nobilis, ille inglorius. Subostendit itaque his verbis, esse causas rerum omnium rationabiles per iustitiam Dei quare unumquodque fiat, sed in occulto eas latere, et non posse ab hominibus comprehendi. CAPUT IX.  VERS. , .---Omnia haec tractavi in corde meo, ut curiose intelligerem. Sunt iusti et sapientes, et opera eorum in manu Dei, et tamen nescit homo utrum amore an odio dignus sit, sed omnia in futurum servantur incerta, eo quod universa aeque eveniant. Porro hic sensus est huius sententiae: in hoc dedi cor meum, et scire volui quos Deus diligeret et quos odisset. Inveni iustorum opera in manu Dei esse; et tamen utrum amentur a Deo an non, scire nequeo, et ambigo fluctuans in cogitationibus meis, utrum sustineant ad probationem iusti tribulationes in hoc saeculo, sicut Iob; an per odium, ut plurimi peccatores. Sed hoc nunc habetur omnimode incertum. VERS. .---Iusto et impio, bono et malo, mundo et immundo, immolanti victimas et sacrificia contemnenti. Sicut bonus, sic et peccator: ut periurus , ita et ille qui verum deierat. Hoc est pessimum inter omnia quae fiunt sub sole, quia eadem cunctis eveniunt. Ea quae per se nec bona nec mala sunt, et a sapientibus huius saeculi media nuncupantur, quia aequaliter iustis eveniunt et iniustis, simplices quosque conturbant cur ita eveniant, et propterea non putant esse iudicium, cum omnium rerum in futuro discrimen sit. Tale quid in Evangelio ipse Dominus ait: Estote perfecti sicut Pater vester perfectus est, qui solem suum oriri facit super bonos et malos, et pluit super iustos et in iustos. Quod autem ait, eventus est unus omnibus, iusto et impio, sive angustiarum sive mortis significat eventum. Ideo nec charitate Dei dignos vel odio seipsos esse intelligunt. Hoc enim pessimum esse omnium quae sub sole sunt dixit, quia nulla discretio hic esse videtur inter bonos et malos, et hoc apud eos qui cum Propheta non intrabunt in sanctuarium Dei, ut intelligant novissima eorum. VERS. .---Unde et corda filiorum hominum implentur malitia et contemptu in vita sua, et post haec ad inferos deducentur. Nemo est qui semper vivat, et qui huius rei habeat fiduciam. Eumdem sensum replicat quem ante posuit, quia communes angustiae  iustos et iniustos premunt. Ideo sine respectu homines peccare non metuunt, quia in praesenti iudicium Dei non vident super impios, qui subito rapiuntur pro peccatis ad inferos, dum nec semper vivere potestatem habent, nec ullus tam potens est in saeculo, qui huius rei, id est, sine morte vivere, facultatem habere valeat. Unde in sequentibus mox adiungit: VERS. , .---Melior est canis vivens leone mortuo; viventes enim sciunt se esse morituros, mortui vero nihil noverunt amplius, nec habent ultra mercedem, quia oblivioni data est memoria eorum. Amor quoque, et odium, et invidia simul perierunt, nec habent partem in saeculo, et in opere quod sub sole geritur. Quod autem supra dixerat, cor filiorum hominum impleri malitia et iniquitate, et post haec omnia morte finiri, nunc eadem complet et repetit, donec vivant homines, posse eos iustos fieri, post mortem vero nullam boni operis occasionem dari. Peccator enim vivens, quem cani comparavit, potest melior esse iusto mortuo, quem leonem dixit: quia vivens proficere poterit in opere bono, mortuus vero nihil potest addere meritis suis. Possumus quoque canem pauperem iustum intelligere viventem, et leonem mortuum potentem huius saeculi, qui nihil secum bonorum exiens de hoc mundo meritorum abstulit. Sed et dilectio eorum, et odium, et immolatio, et omne quod in saeculo habere potuerunt, mortis finitur adventu, nec iuste quidpiam possunt agere, nec peccare; nec virtutes adiicere, nec vitia. Spiritaliter etiam intelligamus Chananaeam illam, cui dictum est: Fides tua te salvam fecit, canem iuxta Evangelium esse; leonem mortuum circumcisionis populum, sicut Balaam propheta dicit: Ecce populus, ut catulus leonis, exsurget, ut leo exsultans . Canis vivens nos sumus ex nationibus, leo vero mortuus Iudaeorum populus a Deo derelictus. Et melior est apud Dominum  iste canis vivens, quam ille leo mortuus. Nos vero viventes cognoscimus Patrem, et Filium, et Spiritum sanctum, illi vero mortui nihil sciunt, nec aestimant aliquam repromissionem atque mercedem, sed completa est eorum memoria: neque meminerunt ipsi quae scire debuerunt, neque illorum Dominus iam recordatus est, qui perierunt in scelere suo. Quorum zelus, et invidia, et aemulatio, quam habuerunt contra Christum et apostolos, pariter periit. VERS. .---Vade ergo et comede in laetitia panem tuum, et bibe in gaudio vinum tuum, quia placent Deo opera tua. Melius haec omnia, sicut saepe diximus, spiritaliter intelliguntur quam carnaliter, ne forte in Epicuri dogma ruamus, qui beatam aestimavit vitam, corporis delectationibus frui: nisi forte concionatoris more aestimemus Salomonem vulgi verba, et sensus ex sua persona proferre. Dicamus altiori sensu: Quia didicisti priori sententia, quod morte omnia finiuntur, et in inferno non sit poenitentia fructuosa, nec aliquis virtutis recursus; dum in isto saeculo es, festina, contende, age poenitentiam; dum habes tempus, labora; libenter enim Deus suscipit poenitentiam; et comede panem charitatis, et vinum sapientiae bibe, ut Deo placeant opera tua, sicut verus Ecclesiastes in Evangelio dicit: Qui sitit, veniat ad me et bibat. Et in Proverbiis: Venite, comedite panem, et bibite vinum, quod miscui vobis . VERS. .---Omni tempore sint vestimenta tua candida, et oleum de capite tuo non deficiat. Habeto, inquit; corpus mundum et castum, et esto misericors: hoc est, quod in Evangelio ipsa Veritas ait: Sint lumbi vestri praecincti, et lucernae ardentes in manibus vestris. In praecinctu castitatem corporis significat, et in lucernis ardentibus, quae oleo alantur bonorum operum, candorem et praedicationis lucem. Hoc oleo vultus noster exhilarandus est: hoc ieiunantes unguentum in capite habeant, quod peccatores habere non possunt, quorum vir iustus oleum detestatur, ubi ait: Oleum peccatoris non impinguet caput meum. Quod oleum haeretici habere solent, ut perfundant capita deceptorum, id est, verba suavia, sed fallaciae plena. VERS. .---Perfruere vita cum uxore quam diligis, cunctis diebus vitae instabilitatis tuae, qui dati sunt tibi sub sole omnibus diebus vanitatis tuae. Haec est enim pars in vita, et in labore tuo, quo laboras sub sole. Sapientiam sequere, et scientiam Scripturarum,  et hanc tibi in coniugium copula, de qua in Proverbiis: Ama illam et servabit te, amplexare eam, et circumdabit te. Dies enim  vanitatis, dies huius saeculi nequam significat, de quibus et Apostolus non tacet. Pulchre praecipit ut in diebus vanitatis nostrae veram vitam cum sapientia uxore quaeramus: haec enim pars nostra est, et hic laboris fructus, si in hac vita umbratili sapientiam veram, quae ad vitam nos ducat aeternam, invenire valeamus. VERS. .---Quodcunque facere potest manus tua, instanter operare, quia nec opus, nec ratio, nec scientia, nec sapientia erunt apud inferos, quo tu properas. Fac quodcunque boni operis valeas; nunc laborandum : habes tempus laborandi, quia mors tibi, quae inferni nomine designatur, tempus tollet proficiendi, Propheta dicente: Nunquid mortuis facies mirabilia, aut in inferno quis confitebitur tibi? Nunquid enarrabit aliquis in sepulcro misericordiam tuam? Simile quid Salvator in Evangelio dicit: Operamini dum dies est, veniet nox, quando nemo poterit operari. VERS. .---Verti me ad aliud, et vidi sub sole nec velocium esse cursum, nec fortium bellum, nec sapientium panem, nec doctorum divitias, nec artificum gratiam, sed tempus casumque  in omnibus. Epistola ad Romanos huic loco convenit, ubi dicit, non esse volentis neque currentis, sed Dei miserantis: quia sine gratia Dei, nec voluntas bona erit in homine; neque cursus boni operis sine Deo fieri valet. Et hic locus Pelagianam sectam optime destruit. Qui gravi peccatorum pondere premitur, non est aptus ad cursum illum de quo dicitur: Cursum consummavi, fidem servavi . Qui autem levis est, et anima illius non gravatur, nihilominus et ipse absque adiutorio Domini non potest ad coelum pervenire, quia quandiu sarcina carnis anima aggravatur, bellum sibi adversum aerias restat potestates: licet enim sit [Ms., quas licet sit] robustus, propriis viribus vincere non poterit, nec coelestem et viventem panem habere poterit, nisi per sapientiam cohortantem: Venite, comedite panes meos. Sciendum quoque est virum prudentem divitias salutis et sapientiae habere non posse, nisi eas a Deo acceperit, cuius ipsae divitiae sunt, de quibus et alibi scriptum est: Redemptio animae viri propriae divitiae. Gratiam quoque, nisi scientiam comitata fuerit, et concessa a Deo, quis eruditus vir poterit invenire? Quod Paulus sciens, plus, inquit, omnibus laboravi: non autem ego, sed gratia Dei, quae mecum est (I Cor. XV, ). Et iterum: Gratia eius in me vacua non fuit. Et ad extremum nescitur ab homine, quando tempus adveniat, in quo varius eventus, et finis omnium subsequatur. VERS. .---Nescit homo finem suum, sed sicut pisces capiuntur hamo, et sicut aves comprehenduntur laqueo, sic capiuntur homines tempore malo, cum eis extemplo supervenerit. Nesciunt homines, sicut supra dictum est, tribulationes vel repentinas miserias, quae superveniunt eis incerto Dei iudicio, saepe occulto, sed nunquam iniusto; nec etiam ipsius mortis horam nosse poterunt, quae sicut fur veniet, ut vastet domum peregrinationis nostrae. Sicut pisces capiuntur reti, vel aves laqueo, ita filios hominum repentinae involvent angustiae. Porro secundum allegoriam sciendum est, regnum coelorum simile esse sagenae missae in mare: hoc est, evangelica praedicatione missa in huius mundi fluctivagas tempestates, unde Dominus in vocatione apostolorum ait: Venite post me, faciam vos fieri piscatores hominum (Matth. IV, ). Et e contrario, sagenam habent haeretici malae praedicationis, qua capiunt animas innocentes ad interitum. Sagena eorum est sermo affabilis, blandum eloquium, simulata aut coacta ieiunia, vestis humilis, virtutum imitatio, per quae laqueum ponunt animabus simplicium, ut capiant eas, sicut pisces sagena capiuntur, et aves laqueo. Sciendum est ecclesiasticos quoque viros, qui filii hominum appellantur, et sunt modicae fidei, cito posse corruere. Notandum est , quod per totum librum, ubicunque dicitur, filii hominum, in Hebraeo habetur filii hominis, hoc est filii Adam; et omnis pene Scriptura hoc idiomate plena est, universum genus humanum Adam filios vocans.  VERS. -.---Hanc quoque vidi sapientiam, et probavi maximam. Civitas parva, et pauci viri in ea, et venit rex contra eam magnus, et vallavit eam, et exstruxit munitiones per gyrum, et perfecta est obsidio, inventusque est in ea vir pauper, et liberavit urbem per sapientiam suam, et nullus deinceps recordatus est hominis illius pauperis. Aliis omnia incerta dicentibus et iustum ab iniusto amplius nihil habere, ego sapientiam in hoc maximam comprobavi, quod crebro evenit, ut parva sit civitas, et habitatores in ea pauci, et innumerabilium hostium cingatur exercitu, et obsidione et fame populus intus necetur; et repente contra omnium suspicionem inveniri virum humilem et pauperem, qui haberet sapientiam maiorem cunctis divitibus magnis et potentibus; et superbis in periculo positis et obsidionem paventibus, cogitat et inquirit, ut inveniat quomodo a malis eruat civitatem. Et ingrata hominum oblivio, postquam fuerint libertati dediti et soluta captivitas, et reddita patriae libertas, nemo meminit sapientis illius pauperis, nemo pauperi refert gratias pro salute, sed omnes honorant divites, qui in periculo nihil subvenire poterant. Aliter: Parva civitas, et viri in ea pauci, ad comparationem totius mundi, Ecclesia est. Adversus eam saepe consurgit rex magnus diabolus (non quod magnus sit, sed quod magnum se esse iactitet) et circumdat eam obsidione, sive persecutione, sive alio angustiarum genere, et invenit in ea virum pauperem et sapientem, Dominum nostrum Iesum Christum, qui pro nobis factus est pauper, et liberat urbem in sapientia sua. Sed, proh dolor! cum urbs per hunc pauperem sapientem liberata fuerit, vix aliquis eius meminit, vix illius mandata considerat; sed totos se luxuriae et voluptatibus concedentes, quaerunt divitias, quae tempore necessitatis et angustiae non liberant eos. VERS. .---Et dicebam ego, meliorem esse sapientiam fortitudine. Quomodo ergo sapientia pauperis contempta est, et verba eius non sunt audita? Quando nullus meminit sapientis pauperis illius, cum laeta sunt omnia, sed universi divitias, et potentiam admirantur Ego tamen per omnes supra interpretationes magis honoro contemptam sapientiam, et verba quae nullus audire dignatur. VERS. .---Verba sapientium audiuntur in silentio, plus quam clamor principis inter stultos. Verba quippe sapientium in quiete, et moderato audiuntur silentio; et qui non quaerunt plausus excitare vulgi, sed salutem desiderant audientium. Qui vero insipiens est, quamvis sit potens, et clamorem sive suae vocis, sive populi habeat acclamantis, inter insipientes computatur, qui sibi laudem quaerit humanam, non profectum populi audientis. VERS. .---Melior est sapientia quam arma bellica, et qui in uno peccaverit, multa bona perdet. Nunc quoque sapientiam praefert fortitudini, et dicit eam plus valere in praeliis quam arma pugnantium; et crebro evenit, quod per unius insipientiam opes magnae atque divitiae pereunt. Quod vero ait: Qui in uno peccaverit, multa bona perdet. Simile quid et Iacobus apostolus ponit, ubi ait: Qui in uno peccaverit, factus est omnium reus. Qui in sola peccaverit charitate, omnium expers bonorum invenietur. CAPUT X.  VERS. .---Muscae morientes perdunt suavitatem unguenti: pretiosior est sapientia, et gloria parva ad tempus stultitiae. Exemplum superioris sensus dedit, in quo ait, per unum stultum multa bona posse subverti, quod sic malus mixtus bonis contaminet plurimos, quomodo muscae si moriantur in unguento, perdunt odorem eius et saporem. Et quia saepe mixta est sapientiae calliditas, et prudentiae malitia, praecepit ut sapientiam simplicem requiramus, mixtaque sit cum innocentia columbarum prudentia serpentina; et ut prudentes simus ad bonum, simplices autem ad malum. Aliter: Pretiosior est humilis gloria quam superba elatio; et ad tempus stultum videri, id est, simplicem, quam gloriosum et superbum.  VERS. , .---Cor sapientis in dextera eius, et cor stulti in sinistra illius. Sed in via stultus ambulans, cum ipse insipiens sit, omnes stultos aestimat. Et in Evangelio praecipitur, ut nesciat sinistra quid faciat dextera sapientis. Et quando percutimur in maxillam dexteram, non iubemur sinistram genam percutienti praebere, sed alteram. Iustus autem sinistram in se non habet, sed totum in eo dextrum est. Qui autem sapiens est, semper de futuro saeculo cogitat, quod ducit ad dextram; qui vero insipiens est, de praesenti, quod positum est in sinistra, semper inquirit. Sequens autem versiculus in quo ait: Sed in via stultus ambulans, cum ipse insipiens sit, omnes stultos aestimat; hunc sensum habet: stultus, ut ipse peccat, sperat omnes peccare similiter, atque ex suo ingenio universos iudicat. VERS. .---Si spiritus potestatem habentis ascendit super te, locum tuum ne dimiseris, quia curatio cessare faciet peccata maxima. Principem mundi istius, et rectorem tenebrarum harum, et operantem in filiis diffidentiae, cuius et Apostolus meminit, nunc Scriptura significat: quod si in cor nostrum ascenderit, et animus malae cogitationis vulnus acceperit, non debemus locum ultro tribuere, sed pugnare contra cogitationem pessimam, et liberari a peccato maximo, ne scilicet cogitationem opere compleamus: quia aliud est cogitatione peccare, aliud opere. De quo grandi peccato in psalmo legitur: Si mei non fuerint dominati, tunc immaculatus ero, et emundabor a delicto maximo. VERS. -.---Est et malum, quod vidi sub sole, quasi per errorem egrediens a facie principis, positum stultum in dignitate sublimi, et divites sedere deorsum. Vidi servos in equis, et principes quasi servos ambulantes super terram. Hanc ergo iniquitatem se in saeculo perspexisse commemorat, quod mali dominantur iustis, et saepe peiores qui sunt, sublimiores facti melioribus. Nec solum in saecularibus potestatibus, sed et in Ecclesiae dignitate multoties eliguntur sacerdotes, non ex virtutum meritis, sed ex favore populi, et principum voluntate, suggerente diabolica fraude, et Dei iusto iudicio permittente ob merita populi; ut dicitur in Propheta: Sacerdotes mali, peccata populi, ut caeci duces habeant caecos donec pariter corruant in foveam perditionis. In hunc sensum facit et illud quod sequitur: Vidi servos super equos, et principes ambulantes quasi servos super terram: ut hi qui servi sunt vitiorum atque peccati, sive tam humiles, ut servi ab hominibus computentur, subita a diabolo dignitate per flagitia publica, videantur exaltari; et magistros bonos Deumque timentes opprimi et humilia officio servorum. VERS. .---Qui fodit foveam, ipse incidet in eam, et qui dissipat sepem, mordebit eum coluber. Ex parte simplex, et ex parte mysticus est intellectus. Si quidem et alibi ipse Salomon ait: Qui statuit laqueum, capietur in illo. Et in Psalmo septimo: Lacum aperuit, et effodit eum, et incidit in foveam, quam fecit. Sepis autem confirmatio ecclesiastica et apostolica sunt dogmata, quae qui dissolverit, et voluerit praeterire, in eo ipso quod negligit sanctorum statuta Patrum, a serpente percutitur, id est, a diabolo vulneratur. De quo serpente in Amos scriptum est: Si descenderit in infernum, mandabo serpenti, et mordebit eum. VERS. .---Qui transfert lapides, affligetur in eis; et qui scindit ligna, vulnerabitur ab eis. Volvuntur et in Zacharia sancti lapides super terram; non enim firma ratione consistunt, sed praetereunt, et semper ad altiora nitentes, hinc abire festinant. De his vivis lapidibus, et in Apocalypsi urbs Salvatoris exstruitur, et Ecclesiam aedificari Apostolus meminit. Qui vero hos lapides vivos de aedificatione Ecclesiae transfert haeretica qualibet pravitate, aeterno dolore affligetur pro eis, ligna quoque scindens periclitabitur in eis. Haeretici ligna infructuosa sunt, et saltus absque utilitate pomorum; pro quorum schismatica divisione prudens, et ecclesiasticus doctor animo vulnerabitur, Apostolo dicente: Quis scandalizatur, et ego non uror? VERS. .---Si retusum fuerit ferrum, et hoc non ut prius, sed habetatum erit, multo labore exacuetur: et post industriam sequetur sapientia. Si se, inquit, aliquis viderit propter negligentiam Scripturas discendi sanctas, obtusum habere sensum, et nequaquam talem se intellexerit, qualis ante fuit, dum spiritales diligenter  sensus in divinis libris consecutus est: quia evenit interdum ut cum modicum sapientiae quis habuerit, elatus in superbiam discere desistat; paulatim vero quod sciebat, ex eo quod nihil ei additur, detrahitur, et vacuum ei disciplinis pectus remanet; ferrum quod acutum fuerat, hebetatur otio; et desidia, quasi quamdam rubiginem sapientiae patitur. Si igitur hoc quis passus fuerit, non desperet remedium sanitatis, sed vadat ad magistrum, et rursum instruatur ab eo, et post laborem et industriam sudore nimio valebit sapientiam recipere quam amiserat. VERS. .---Si mordeat serpens in silentio, nihil eo minus habet, qui occulte detrahit. Simplex hic sensus est. Serpens et detractor aequales sunt. Quod modo enim ille occulte mordens venenum inserit, sic iste clam detrahens, virus pectoris sui infundit in fratrem, et nihil habet a serpente minus. Cum enim lingua hominis ad benedicendum, et aedificationem proximi sit creata, ille eam aequalem serpenti facit, dum virtutibus eius in perversum abutitur. Aliter: Si quem serpens diabolus in occulto momorderit, et nullo conscio eum peccati veneno infecerit; si tacuerit qui percussus est, et non egerit poenitentiam, nec vulnus suum magistro voluerit confiteri, magister, qui linguam habet ad curandum, facile ei prodesse non poterit. VERS. .---Verba oris sapientis gratia, et labia insipientis praecipitabunt eum. Stultitia, si sua esset rusticitate contenta, minus aliquid haberet mali: nunc autem contra sapientiam bellum gerit, et quidquid prudentiae in docto viro viderit, zelo stimulata non recipit. Loquitur enim vir sapiens verba scientiae, verba gratiae, quae utilitatem possunt praebere audientibus; et aures stulti non ita audiunt quae dicuntur, ut dicta sunt, sed e contrario virum prudentem supplantare stultus conatur, et sui similem facere. Et revera praecipitatur vir sapiens, quando in aurem loquitur imprudentis, et verba eius in profundo gurgite pereunt. Unde beatus ille est, qui in aurem audientis loquitur. VERS. , .---Initium verborum eius stultitia, et novissimum oris illius error pessimus. Stultus verba multiplicat. Ignorat homo quid ante se fuerit; et quid post se futurum sit, quis ei poterit indicare? Adhuc ei de stulto disputatio est, cuius labia praecipitant sapientem. Sive iuxta aliam interpretationem, stultum ipsum corruere faciunt, et initium sermonis illius et finis stultitia est, et error pessimus, dum ipse stultus non manet in sententia prudentium, sed putat in multiplicatione verborum se doctum esse, et effugere posse peccatum. Cum enim nec praeteritorum meminit, nec futura cognoscat, ignorantiae tenebris involutus, solum sibi scientiam repromittens, in eo se doctum esse putat et sapientem, si verba multiplicet. Potest hoc de haereticis accipi, qui prudentium virorum dicta non capiunt, sed se ad disputationes contrarias praeparantes, et initium, et finem loquendi vanitatem, cum multo errore cumulant, et cum nihil sciant, loquuntur plura quam norunt. VERS. .---Labor stultorum affliget eos qui nesciunt in urbem pergere. Hos etiam versiculos iunge, lector, cum superioribus. Aut generaliter de omnibus stultis qui ignorant Deum, et nesciunt in civitatem catholicae pacis pergere; aut specialiter de haereticis disputantibus intellige, qui exierunt de civitate Dei in perversas munitiones, quarum civitatem iuxta Psalmistae vocem Dominus destruit. Qui enim legerit vanos philosophorum labores, probare poterit verum esse quod dicitur: Labor stultorum affliget eos. Veritatem quidem illi omni studio quaesierunt, sed quia non habuerunt ducem, et praevium itineris, et humanis sensibus rati, se comprehendere posse sapientiae altitudinem, ad civitatem Dei minime pervenerunt. De qua et de quibus in psalmo scribitur: Domine in civitate tua imagines eorum ad nihilum rediges. De hac et Isaias propheta: Ego civitas firma, civitas quae oppugnatur . Siquidem hanc veritatis et sapientiae civitatem, cum firma sit et robusta, omnes sapientes saeculi, et haeretici impugnare cognoscuntur. Et quod de philosophis diximus, hoc idem de haereticis sentimus, quod frustra laborent et affligantur in studio Scripturarum, cum veritatem invenire non valeant.  VERS. , .---Vae tibi, terra cuius rex puer est, et cuius principes mane comedunt. Beata terra, cuius rex nobilis est, et cuius principes vescuntur in tempore suo ad reficiendum, et non ad luxuriam. Videtur quidem reprobare iuvenum principatum, et luxuriosos iudices condemnare, quod in altero per aetatem infirma sit sapientia, et aliis [Ms., et in aliis etiam] matura aetas deliciis enervetur; et e contrario probare principem bonis operibus liberaliter institutum; et eos iudices praedicare qui nequaquam negotiis civium voluntatem  praeferant, sed post multum laborem et administrationem reipublicae cibum capere, quasi necessitate cogente, non luxuria instigante. Aliter: Vae terrae, id est, carnali homini, cuius diabolus rex, qui semper rerum novarum cupidus est, qui iudices et principes habet eos qui amant huius saeculi voluptates, qui solent dicere: Manducemus et bibamus, cras enim morimur (Sap. II, ; Isai. XXII, ). E contra, beata Ecclesia est, cuius rex Christus est, filius nobilium et sanctorum parentum, Abraham videlicet, Isaac, et Iacob, David stirpe descendens, in quibus peccatum non fuerat dominatum, et ob id vere fuerunt liberi et nobiles; ex quibus nata est beata virgo Maria, nullum habens fruticem, nullum germen ex latere, sed totus eius fructus erupit in florem loquentem in Cantico Canticorum: Ego flos campi, et lilium convallium (Cant. II, ). Principes quoque eius sunt apostoli, et omnes sancti, qui regem habent filium nobilium, Abrahae scilicet, non de ancilla Agar, sed de Sara libera genitum : nec comedunt mane, nec velociter; nec enim in praesenti saeculo voluntatem quaerunt, sed tempore suo manducabunt, cum retributionis tempus advenerit, de quibus et ipse Salvator ait in Evangelio: Et ego dispono vobis regnum, ut edatis et bibatis super mensam meam in regno meo. VERS. .---In pigritiis humiliabitur contignatio, et in infirmitate manuum perstillabit domus. Domus nostra quae cum statu hominis creata est, aut habitatio quam habemus in coelis, quia pigri sumus, et ad bona opera tardiores, humiliabitur; et omnis contignatio, quae debet culmen portare in sublime, ad terram corruens habitatorem suum opprimit; cumque auxilium manuum virtutumque torpuerit, omnes desuper potestates et nimborum ad nos turbo erumpit. Porro quod in uno homine interpretati sumus, melius potest super Ecclesiam accipi, quod per negligentiam principum omnis eius corruat altitudo; et ibi vitiorum illecebrae sunt, ubi tegmen putabitur esse virtutum. VERS. .---In risu faciunt panem ac vinum, ut epulentur bibentes: et pecuniae obediunt omnia. De superioribus huius sententiae pendet intellectus. In pigritia enim dixit et socordia magistrorum humiliari Ecclesiam, et culmen eius concidere, et tigna perfluere praedixit. Nunc autem de eisdem magistris loquitur, accusans eos deliciis saeculi et luxuriae, epulisque magis servire quam saluti, in praedicatione verbi Dei, gregis sibi commissi, dum episcopi et presbyteri non laborant in Ecclesia constituti in sermone et doctrina; vel etiam ea docent, quae sint populo delectabilia audire, ut gratiam habeant audientium magis quam illorum profectum: sic in risu vitae aeternae panem, et vinum sapientiae populo ministrant, non ad salutem, sed ad perniciem. Sic ipsi qui docent, divitias et opes, et cibos per delectabilia promissa conquirunt, et ad honores perveniunt saeculares, quibus subiecti saepe perdunt coelestes. VERS. .---In cogitatione tua regi ne detrahas, et in secreto cubilis tui ne maledixeris diviti, quia aves coeli portabunt vocem tuam, et qui habet pennas annuntiabit sententiam. Simplex praeceptum aedificat audientes ne ira et furore superati in maledictum et in detractionem regum et principum erumpamus; quia contra spem interdum evenit, ut si his quibus maledicimus nuntietur, incurramus periculum in immoderatione linguae. Quod autem ait: Aves coeli auferent vocem, et habens pennas annuntiabit verbum, hyperbolice intelligendum est. Modo  solemus dicere, etiam ipsos parietes, quibus consciis loquimur, quae audierunt non celaturos: sed melius est sic audire praeceptum, ut sciamus esse nobis mandatum, non solum contra Christum nihil temere loquendum, verum etiam in arcanis cordis, quamvis variis coarctamur tribulationibus, nihil blasphemum, nihil impium sentiendum sit. Et quia dilectionem quam Christo exhibemus,  debemus et proximo; Dilige quippe Dominum Deum, sed et proximum tuum tanquam te ipsum; et nunc [Ms., etiam nunc] iubet ne post regem de sanctis quoque facile detrahamus, et eis quos viderimus sapientia, scientia virtutibusque ditatos, lingua mordaci [Ms., linguae mordacitate] derogemus, quod angeli, qui terram circumeunt, et sunt administratores spiritus, et in Zacharia loquuntur, circuivimus terram, ecce omnis terra habitatur, et silet, ad instar avium ad coelum nostra verba perferant, et cogitationes, et quod clam cogitamus, scientiam Dei non latere. CAPUT XI.  VERS. .---Mitte panem tuum super transeuntes aquas, quia post multa tempora invenies illum. Ad eleemosynam cohortatur, quod omni petenti sit dandum, et indiscrete faciendum bene. Quo modo enim qui super irrigua seminat, fructum sementis exspectat, ita qui largitur egentibus, non granum seminis, sed ipsum panem serit, fenore quodam multiplicationem illius praestolans, et cum dies iudicii venerit, multo amplius quam dederat recepturus. Aliter: In quocunque homine illam aquam videris, de qua dicitur: Flumina de ventre eius fluent aquae vivae, ne te pigeat panem sapientiae, panem rationabilem praestare sermonis. Et in multitudine dierum invenies illum, id est, invenies longitudinem dierum vitae aeternae in retributione coelesti. Si enim hoc feceris frequenter, invenies te non incassum doctrinarum iecisse sementem. Tale quid in Isaia dictum puto: Beatus qui seminat super aquam ubi bos et asinus calcant. Quod ille magister beatitudine dignus habeatur, qui super irriguum pectus seminat audientium, tam ex Iudaeis quam ex gentibus populo congregato. VERS. .---Da partes septem, necnon et octo, quia ignoras quid futurum sit mali super terram. Praecipit ergo utrumque Testamentum, id est Vetus, quod septenario numero designatur, et Novum, quod in octonario intelligitur, digna veneratione haberi sanctissimum. Iudaei dederunt partes septem, credentes sabbatum; sed non dederunt octo, resurrectionem die Dominico in Christo denegantes. E contrario haeretici Marcion et Manichaeus, et omnes qui veterem legem rabido ore dilaniant, dant partes octo, suscipientes Evangelium; sed eamdem septenario numero non tribuunt, veterem legem respuentes. Nos vero utraque, quae ponit, credamus, et utrumque veneremur. Non enim possumus cruciatus dignamque poenam iam nunc mente comprehendere, quae reposita est his qui versantur in terra infidelitatis, Iudaeis scilicet et haereticis, e duobus alterum denegantibus. Hebraei itaque [Ms., Hebraei ita] hunc locum intelligunt: Et sabbatum et circumcisionem servare, ne si hoc forte non feceris, inopinatum tibi superveniat malum. VERS. .---Si repletae fuerint nubes, imbrem effundent super terram. Si ceciderit lignum ad austrum aut ad Aquilonem, in quocunque loco ceciderit, ibi erit. Serva mandata quae tibi superius sunt praecepta, ut nubes super te fundant in benedictione Dei imbrem suum. Ubicunque enim tibi locum praeparaveris, futuramque sedem, sive ad austrum, sive ad aquilonem, ibi cum mortuus fueris, permanebis. Aliter: Propterea supra diximus: Mitte panem tuum super faciem aquae, et omni petenti tribue, quia et nubes cum plenae fuerint, divitias suas mortalibus largiuntur. Et  quasi lignum fructuosum, quamvis longaevus sis, non eris in perpetuum, sed subita vi ventorum ita mortis tempestate subversus, ubicunque cecideris, ibi iugiter permanebis: sive te rigidum et trucem, sive clementem et misericordem ultimum invenerit tempus. Aliter: Nubes siquidem sunt prophetae et doctores, qui cum multas habeant in corde sacrae Scripturae rationes, tunc valebunt praecepta pluere doctrinarum, et dicere: Exspectetur sicut pluvia eloquium meum. Quod vero ait: sive ad Austrum, sive ad Aquilonem lignum ceciderit, quantum aestimo, semper in bonam partem accipitur Auster, et Aquilo in malam. Unde in Cantico canticorum dicitur: Exsurge, Aquilo, hoc est recede et abi, et veni Auster. Nec est aliquod lignum quod vel ad Aquilonem non sit vel ad Austrum, quia omnis homo malus vel bonus morietur.  VERS. .---Qui observat ventum, non seminat, et qui considerat nubes, nunquam metit. Qui considerat cui benefaciat, et non omni petenti tribuit, saepe praeterit eum qui meretur accipere, vel misericordiae solatium, vel verbi Dei semen. In ipsis enim prosperis, dum nescimus, adversa consurgunt. Quapropter opportuno vel importuno tempore praedicandus est sermo Dei, nec bonus seminator adversariorum vento territus, vel nubibus blandientium obumbratus, cessare a praedicationis semine debet. Absque consideratione ergo nubium et ventorum timore in mediis tempestatibus seminandum est; nec dicendum: Illud tempus commodum est, hoc inutile, cum ignoremus quae via et voluntas sit spiritus universa dispensantis. Unde sequitur: VERS. .---Quomodo ignoras quae sit via spiritus, et qua ratione compingantur ossa in ventre praegnantis, sic nescis Dei, qui gubernator est omnium. Sicut nescis viam spiritus, et animae ingredientis in parvulum, et ignoras ossium et venarum varietates in ventre praegnantis, quomodo ex vili elemento corpus hominis in diversas effigies artusque varietur, et de eodem semine aliud mollescat in carnibus, aliud induretur in ossibus, aliud in venis palpitet, aliud ligetur in nervis: ita Dei opera scire non poteris, qui factor est omnium. Ex quo docet contraria non timenda, nec temere de ventis et nubibus, quas supra diximus, iudicandum, cum suo tempore et cursu debeat sator spargere, et eventum Domini sententiae reservare. Non est enim volentis, neque currentis, sed miserantis Dei. VERS. -.---Mane semina semen tuum, et vespere non cesset manus tua, quia nescis quid magis oriatur, hoc an illud: et si utrumque simul, melius erit. Dulce lumen, et delectabile est oculis videre solem. Si annis multis vixerit homo, et in his omnibus laetatus fuerit, meminisse debet tenebrosi temporis, et dierum multorum: qui cum venerint, vanitatis arguentur praeterita. Hortatur omnibus benefacere, nec eligere personam , aut tempus in quo  benefacias, nunquam enim te vult a bono opere desistere; sed matutinam iustitiam vesper inveniat, et vesperis misericordiam solis ortus accumulet. Incertum est quod quidem magis placeat opus, et ex quo tibi fructus iustitiae praeparetur. Potest autem fieri ut non unum, sed utrumque placeat Deo. Aliter: de aetate hominis intelligi poterit, ut aequaliter sive in adolescentia, sive etiam in senectute bona faciamus, quia nescis utrum in iuventute, an in aetate longaeva magis placeas Deo. Nec prodest adolescentiae frugalitas, si senecta ducatur in luxuria; qua enim die iustus erraverit, veteres eum iustitiae a morte liberare non poterunt. Quod si iuxta utramque interpretationem semper benefeceris, et omni aetate aequalem cursum habueris, videbis Deum Patrem dulcissimum lumen, videbis Christum solem iustitiae. Porro et si annis multis vixeris, et omnia bona habueris, vel bona opera peregeris, et scieris te semper moriturum, et ante oculos tuos tenebrarum, id est mortis, semper versetur adventus, praesentia quasi fluxa, et fragilia, et caduca contemnes; et qui hoc fecerit, videbit Christum solem iustitiae semper in aeternum. Aliter: lux est doctrina sapientiae coelestis: et bonum oculis videre solem, id est, sensibus cordis videre Christum. VERS. -.---Laetare ergo, iuvenis, in adolescentia tua, et in bono sit cor tuum. Ab hoc loco usque in finem libelli varias doctores ponunt interpretationes. Hebraei ad Israel populum Dei putant dicta esse, cui praecipitur ut fruatur divitiis, antequam eis captivitatis tempus adveniat, vel adolescentiam senectute commutet; ita tamen, ut in bono, id est lege Dei, sit cor eius. Admonet quoque, ut in diebus prosperitatis et salutis, in viis cordis sui, et intuitu oculorum, id est, consideratione mandatorum Dei ambulet, magis quam in carnalibus desideriis; et ut sciat se pro omnibus quae gesserit, sive bonum sive malum sit, a Deo esse iudicandum; et ut auferat iram a corde, et malitias a carne sua, id est, cogitationes malas, et libidines carnis suae: quia desideria carnis, adolescentiae, voluptatumque carnalium vana sunt: recordeturque semper Creatoris sui, antequam veniat dies tribulationis, id est, Babylonicae vel Romanae captivitatis  miseria, quibus non poterit habere voluntatem. Et totum hunc locum in quo ait: Antequam tenebrescant sol, et luna, et stellae, usque ad eum locum, in quo Scriptura commemorat: Et convertetur pulvis in terram unde erat, et spiritus revertetur ad Deum qui dedit illum, super statu suae conditionis explanant, et aiunt, Salomonem diligenter hortari populum Dei, ut haec omnia faciant, antequam tollatur ab eis omnis honor et decus, duces et iudices, et sacerdotes, templum et sacrificia, potestas et regnum, et sancti, quos in sole, et luna, et stellis intelligi volunt, auferantur ab eo, antequam veniat Nabuchodonosor, sive Titus Vespasiani filius, accitus a prophetis, ut eorum vaticinia compleantur; in die qua angeli templi praesides recedent, et curvabuntur robustissimi qui in exercitu tuo sunt, et otiosa erunt eloquia magistrorum, et prophetae qui de coelis solebant visionum suarum lumen accipere, contenebrescent; quando claudentur templi ianuae, et humiliabitur Ierusalem, et Chaldaeus veniet, quasi cantu volucris, ita Ieremiae vocibus prophetatus; et conticescent filiae Cantici in templo, et psallentium chori; illo tempore quando advenientes Hierosolymam ipsi quoque hostes Dei magnitudinem pertimescent, et in via formidabunt audientes interitum Sennacherib regis Assyriorum et exercitus sui. Hoc enim dictum putant: Ab excelso, id est, a Deo Hebraeorum formidabunt. In illis diebus florebit amygdalum, ille baculus et virga, quam Ieremias in prophetiae suae vidit exordio. Et impinguabitur locusta, Nabuchodonosor cum suo exercitu. Dissipabitur capparis, amicitia Dei cum Israel. Hoc autem totum evenit Israel; quia abiit homo in domum aeternitatis suae, et praesidio Dei ad coelestia reversus est. Quo habitante in tabernaculo suo, circuibunt in platea plangentes atque flentes, et hostium obsidione vallati. Laetare ergo Israel in iuventute prosperitatis tuae, antequam rumpatur funiculus argenteus; hoc est, donec gloria vestra vobiscum est. Antequam recurrat vitta aurea, id est, antequam arca testamenti auferatur. Priusquam hydria conteratur ad fontem, et convolvatur rota super lacum, id est, donec in Sancto Sanctorum praecepta legis, et sancti Spiritus gratia est, et antequam revertaris in Babylonem, unde egressus es in lumbis Abrahae; et incipias in Mesopotamia conteri, unde quondam profectus es, omnisque gratia prophetiae qua quondam fueras inspiratus, revertatur ad datorem suum. Nos vero melius, ad superioris disputationem ordinis revertentes, singula conabimur explanare. Iuxta tropologiam, ad superiora respicit huius capituli sensus, ubi ait: Mane semina semen tuum, et vespere ne cesset manus tua. Quod intelligendum est in omni aetate bene esse faciendum, et in omnibus operibus nostris Dei esse iudicium timendum. Dicit enim hic: Laetare, iuvenis, in adolescentia tua; et mox addidit: Et in bono sit cor tuum, ne nos ad luxuriam carnis hortari videretur. Tale et Apostolus ait: Gaudete in Domino semper: iterum dico gaudete. Felix homo qui laeto animo bonum facit, et gaudet in bono cor suum exercere, non in malo. Et in bono sit cor tuum in diebus iuventutis tuae. Vult vero florentem aetatem florere virtutum decore; et in cordis contemplatione, id est, sapientiae, quam oculorum nomine designat, potius ambulare quam carnis desideria sequi, quia caro concupiscit adversus spiritum, et spiritus adversus carnem, quorum opera Apostolus discrevit. Et haec agenda admonet esse, antequam ingruat nox aeternae mortis, in qua nihil operari poterit homo. Sic in Evangelio ipsa Veritas ait: Ambulate, dum lucem habetis, ne tenebrae vos comprehendant . Admonet nos Scriptura in hoc loco semper, dum vivimus, de futuro cogitare iudicio in quo omnia quae gessimus, iudicabuntur. VERS. .---Repelle iram a corde tuo, et aufer malitiam a carne tua, quia adolescentia et voluptas vana sunt. In ira omnes perturbationes animi comprehendit, in carnis malitia universas significat corporis voluptates, relinqui suadens iuventutis vitia, quia iuventus insipientiae copulata est, et noxias generare solet voluptates. CAPUT XII.   VERS. -.---Memento creatoris tui in diebus iuventutis tuae, antequam veniat tempus afflictionis tuae, et appropinquent anni de quibus dicas: Non mihi placent; antequam tenebrescant sol, et lumen, et stellae, et luna, et revertantur nubes post pluviam; quando commovebuntur custodes domus, et mutabuntur viri fortissimi, et otiosae erunt molentes in minuto numero, et tenebrescent videntes per foramina. Semper memento creatoris tui, et sic adolescentiae viam gradere, ut recorderis viam tuam morte esse finiendam, et omnia quae gesseris, iudicanda. Tu vero memento creatoris tui, antequam tibi adveniat tempus tristitiae et senectutis, et anni qui tibi non placebunt. Antequam tenebrescat sol, et lumen, et luna, et stellae, et revertantur nubes post pluviam. Sunt enim qui solem, lunam et stellas ad oculos auresque et capitis sensus coaptant, quae omnia senectutis molestia debilitantur, quia inferius videntur de humani corporis membris haec omnia dici; et custodes domus costas significare putant, quod ab ipsis intestina vallentur, et tota ventris mollitudo servetur; viros vero fortes crura aestimant. Quod vero ait: Otiosae erunt molentes minuto numero, ad dentium referuntur officia, quod cum extrema senectus advenerit, dentes aut deteruntur, aut deiiciuntur, a quibus permoliti cibi in alvum transmittuntur; qui sunt otiosi, quia fortitudinem corpori non subministrant, sed tantummodo ad horam cito perituram paululum sustentare videntur vitam. Tenebrescere autem videntes in foraminibus putant oculos, quod nimia senectute nullis dubium est caligare acies, et contuitus obscurari. VERS. , .---Et claudent ostia in platea in humilitate vocis molentis, et consurgent ad vocem volucris, et obmutescent omnes filiae carminis: excelsa quoque timebunt et formidabunt in via. Clausas in plateis ianuas pro infirmis senum gressibus accipi volunt, quod semper sedeant, et ambulare non possint, nec congaudeant ludis iuvenum, qui in plateis solent esse, sed clauso ostio illos fugiant videre. In humilitate autem vocis molentis, de manibus [Hier., de mandibulis] interpretantur, quod cibum labore proprio invenire non valeant, et spiritu coarctato, vox in senili corpore vix tenuis audiatur. Porro consurgere eum ad vocem volucris ostendit, quod frigescente sanguine et humore siccato, quibus materia soporis alitur, ad levem sonitum evigilet, noctisque medio, cum gallus cecinerit, festinus exsurgat, nequaquam valens in strato saepius membra convertere. Obmutescere quoque, sive ut melius habetur in Hebraeo, surdescere filias carminis, aures significat, quod gravior seni auditus fiat, et nulla inter voces scire valeat discrimina, nec a carminibus delectari. Excelsa timebunt et formidabunt in via, id est, ardua ingredi non valebunt, et lassis poplitibus ac tremescente vestigio etiam in plano itinere fluctuantes, offensa gressum [Hier., offensam gressuum] formidabunt. Florebit amygdalum, impinguabitur locusta, et dissipabitur capparis, quoniam ibit homo in domum aeternitatis suae, et circuibunt in platea plangentes. Per metaphoram etiam nunc de membris nostris Ecclesiastis sermo est, quod cum senectus advenerit, capillus incanuerit, intumuerint pedes, libido refriguerit, et homo fuerit dissolutus, tunc revertatur in terram suam aeternitatis suae, ad sepulcrum, exsequiis rite celebratis atque finitis, plangentium in platea circa sepulcrum turba praecedente. Haec vero nomina, amygdalum, locusta, et capparis, per figuram seni conveniunt; amygdalum pro canitie, locusta pro crurum dolore ac pedum tumore, et capparis pro frigescente libidine, secundum etymologiam Hebraicae interpretationis, ut diximus, seni conveniunt. Hactenus Ecclesiastes plurima senectutis mala prosecutus, de fine uniuscuiusque hominis ait: VERS. -.---Antequam rumpatur funis argenteus, et recurrat vitta aurea, et conteratur hydria super fontem, et confringatur rota super lacum, et revertatur pulvis in terram suam sicut erat, et spiritus redeat ad Dominum qui dedit illum. Vanitas vanitatum, dixit Ecclesiastes, universa vanitas. Revertitur ad superiora, et post grande hyperbaton (quod ab eo loco interiecerat, in quo ait: Memento creatoris tui in diebus iuventutis tuae, antequam veniant dies malitiae, et antequam tenebrescant sol et  luna, et stellae, etc., in die qua movebuntur custodes domus), nunc coeptam sententiam simili fine concludit dicens: Antequam rumpatur funiculus argenti, hoc vel illud fiat. Funiculus autem argenti, candidam hanc vitam et spiramen, quod nobis e coelo tribuitur, ostendit: recursus quoque vittae aureae, animam significat, quae illuc recurrit unde descenderat. Porro duo reliqua quae sequuntur; contritio hydriae super fontem, et confractio rotae super lacum, per metaphoram mortis aenigmata sunt: quo modo enim hydria quae conteritur cessat haurire; et rota, per quam de lacu ex puteis levantur aquae, si confracta fuerit, earum usus intercipitur: ita et cum funiculus argenti fuerit interruptus, et animae rivus recurrit ad fontem, interibit homo, utque manifestius sequitur, convertetur pulvis in terram suam unde sumptus est, et spiritus revertetur ad Dominum qui dedit illum. Ex quo satis ridendi sunt qui putant animas cum corporibus seri, et non a Deo, sed a corporum parentibus generari: cum enim caro revertatur in terram suam, et spiritus redeat ad Deum, qui dedit illum, manifestum est Dominum patrem animarum esse, non homines. Post descriptionem autem interitus humani, pulchre exordium libri sui repetens, ait: Vanitas vanitatum, dixit Ecclesiastes, omnia vanitas. Cum enim cunctus mortalium labor, de quo in toto volumine disputatum est, huc perveniat, ut revertatur pulvis in terram suam, et anima illuc redeat unde assumpta est, magnae vanitatis res esse videtur, in saeculi deliciis atque luxuriis carnis tota laborare intentione, quae citissima morte finiuntur; et homo ad iudicium festinat pro omnibus vanitatis suae erratis. De se ipso quoque subiunxit, quis esset, dicens: VERS. , .---Cumque Ecclesiastes esset sapientissimus, docuit populum, et enarravit quae fecerat; et investigans composuit parabolas multas, quaesivit verba utilia, et conscripsit sermones rectissimos ac veritate plenos. Nunc etiam his verbis provocat lectorem, allegoriam quaerere in libris suis magis quam simplicem historiam: et doctrinam populo prodesse suam, si mystice intelligerentur proverbia, aliud habentes in medulla, aliud superficie pollicentes. Proverbia quippe non hoc sonare quod scriptum est, et in Evangelio edocemur, quod Dominus populo in parabolis et in proverbiis sit locutus, secreto autem apostolis dissolverit ea. Ex quo manifestum est et proverbiorum librum non, ut simplices arbitrantur, patentia habere praecepta, sed quasi in terra aurum, in nuce nucleus, in hirsutis castanearum operculis absconditus fructus inquiritur, ita in eis divinum sensum altius perscrutandum. Post haec addidit etiam causas naturasque rerum, et Dei dispositionem, et prudentiam, quare unumquodque, vel quo modo factum sit, se voluisse cognoscere. VERS. .---Verba sapientium ut stimuli, et quasi clavi in altum defixi, quae per magistrorum consilium data sunt a pastore uno. Ne videretur post legem Dei temerarius subito in praeceptum erumpere, et sibi vindicare doctrinam, quod Moyses non tam sua sponte quam a Deo, iubente primum dehinc inspirante, susceperat, dicit sua verba vere esse sapientium, quae in similitudinem stimulorum corrigant delinquentes, et pigros mortalium gressus aculeo pungente commoveant, sicque sint firmi, quasi in altum solidumque defixi, nec auctoritate unius, sed consilio atque consensu magistrorum omnium proferantur; et ne contemneretur hominum scientia, ait, eam ab uno pastore concessam: id est, cum plurimi doceant, tamen doctrinae huius auctor est Dominus. Simulque notandum est quod dicantur verba sapientium pungere, non palpare, nec molli manu attrahere lasciviam, sed errantibus et tardis, poenitentiae dolores et vulnus infligere. Si cuius igitur sermo non pungit, sed oblectationem facit audientibus, iste non est sermo sapientis. Verba sapientium ut stimuli, quoniam ad conversionem provocant delinquentem, et firmata sunt, et a consilio sanctorum data, atque ab uno pastore concessa, et solida radice fundata. VERS. .---His amplius, fili mi, ne requiras, faciendi plures libros nullus est finis, frequensque meditatio, carnis afflictio est. Exceptis his verbis quae ab uno pastore sunt data, et a consilio atque consensu sapientium, nihil facias, nihil tibi vindices; maiorum  sequere vestigia et ab eorum auctoritate ne discrepes, alioquin quaerenti multa, infinitus librorum numerus occurret, qui te pertrahat ad errorem et legentem frustra faciat laborare. Vel certe docet brevitatis studium, et sensum magis sectandum esse quam verba adversus philosophos et saeculi huius rectores , qui suorum dogmatum falsitates conantur asserere varietate ac multitudine sermonum. Et contra, Scriptura divina brevi circulo coarctata est, et quantum dilatatur in sensibus, tantum in sermone constringitur, quod consummatum breviatumque sermonem faciat Dominus super terram, et verbum eius iuxta est in ore nostro et in corde nostro. Hunc igitur sensum arbitror nunc praeceptum, ne plures libri fiant: quidquid enim dixeris, si ad eum referatur qui in principio erat Verbum apud Deum, et Deus erat Verbum ; unum volumen erat, innumerabiles libri; una lex, unum Evangelium nominatur. Quod si diversa et discrepantia disputaveris, et curiositate nimia huc atque illuc animum adduxeris, et [Hier., etiam] in uno libro multi libri sunt, unde dictum est: Ex multiloquio non effugies peccatum (Prov. X, ). Talibus igitur libris non est finis: bonum enim et omnis veritas certo fine concluditur, malitia atque mendacium sine fine sunt; talis siquidem meditatio carnis est afflictio, id est carnalis sensus, non spiritalis. VERS. , .---Finem loquendi omnes pariter audiamus: Deum time, et mandata eius observa: hoc est omnis homo: et cuncta quae fiunt adducet Deus in iudicium pro omni errato, sive bonum, sive malum sit. Aiunt Hebraei, cum inter caetera scripta Salomonis quae antiquata sunt nec in memoria duraverunt, et hic liber oblitterandus videretur, eo quod vanas assereret Dei creaturas, et totum esse pro nihilo; cibum autem, et potum, et delicias transeuntes praeferret omnibus, ex uno capitulo meruisse auctoritatem ut in divinorum voluminum numero poneretur, quod totam disputationem suam, et omnem catalogum sub hac recapitulatione brevissima coarctaverit, et dixerit, omnem sermonum suorum auditum esse promptissimum, nec aliquid in se habere difficile, ut scilicet Deum timeamus, et eius praecepta faciamus. Ad hoc enim esse hominem creatum ut, Creatorem suum intelligens, veneretur eum metu, et honore, et opere mandatorum. Siquidem cum iudicii tempus advenerit, quidquid a nobis gestum est, stare sub iudice, et ancipitem Domini exspectare sententiam, et unumquemque recipere pro opere suo, sive mali quid gesserit, sive boni, iudicii aequitate permansura in aeternum. Albini in Ecclesiasten commentarioli finis. EIUSDEM AD LECTOREM.  Iste liber vario sensus sermone patescit    Diversos hominum, quid cuinam placeat. Quem tuus, o iuvenis! tanto moderamine sensus    Perlegat, Epicuri ne ruat in foveam. Albinus Patrum gradiens per prata piorum,    Carperet ut flores, per pia rura sacros, Fingere serta volens puerorum congrua fronte,    Grandia quorum aetas pondera ferre nequit.  Has rogo litterulas nostri perdiscite nati,    Et tota aeternos mente tenete dies. Omnia fluxa fluunt seclorum gaudia longe,     Nec redeunt iterum, more fluentis aquae. Pectora nec nimium vanis incessite rebus,    Sed confirmate semper amore Dei. Mors properat horis mox omnibus atque momentus,    Ut rapiat nosmet, iudicis ad faciem. Quo constat nostris, certo discrimine, factis    Iudicium cunctis, ut liber iste canit. Quod timeat dives, pauper, iuvenisque, senexque,    Tum recipit meritis praemia quisque suis, Praemia perpetuis semper mansura diebus.    Mox bona quisque bonus, mox mala quisque malus: Impius in tenebras cum daemone pellitur atras,    Cum Christo regnat lucis in arce bonus. Accipite haec animis paschalia munera laetis,     Mittentis memores sitis, et ore pio. Hoc opus, hoc crudum rapuit portator ab igne,    Ignivomo coctum nec bene sub camino. Vestra, precor, fili, pietas errata repurget,    Dens illud putridus rodere nec valeat; Aut oculus nigro suffusus felle, per auras    Contendat patulas, spargere more suo. ORATIO SALOMONIS, QUAM HABUIT IN DEDICATIONE TEMPLI (II Par. VI,  seq.).  Domine Deus Israel, non est similis tui Deus in coelo desuper, et super terram deorsum; qui custodis pactum et misericordiam servis tuis, qui ambulant coram te in toto corde suo; qui custodisti servo tuo David, patri meo, quae locutus es ei. Ore locutus es, et manibus perfecisti, ut haec dies probat. Nunc igitur, Domine Deus Israel, conserva famulo tuo David patri meo quae locutus es ei, dicens: Non auferetur de te vir coram me, qui sedeat super thronum Israel, ita tamen, si custodierint filii tui viam suam, ut ambulent coram me, sicut tu ambulasti in conspectu meo. Et nunc, Domine Deus Israel, firmentur verba tua quae locutus es servo tuo David patri meo. Ergone putandum est quod vere Deus habitet super terram? Si enim coelum et coeli coelorum te capere non possunt, quanto magis domus haec, quam aedificavi? Sed respice ad orationem servi tui, et ad preces eius, Domine Deus meus. Audi hymnum et orationem, quam servus tuus orat coram te hodie, ut sint oculi tui aperti super domum hanc die ac nocte, super domum, de qua dixisti: Erit nomen meum ibi: ut exaudias orationem quam orat ad te servus tuus in loco isto, ut exaudias deprecationem servi tui, et populi tui Israel, quodcunque oraverint in loco isto, et exaudies in loco habitaculi tui in coelo, et cum audieris, propitius eris. Si peccaverit homo in proximum suum, et habuerit aliquod iuramentum quo teneatur astrictus, et venerit propter iuramentum coram altari tuo in domum tuam, tu exaudies in coelo, et facies, et iudicabis servos tuos, condemnans impium, et reddens viam suam super caput eius, iustificansque iustum, et retribuens ei secundum iustitiam suam. Si fugerit populus tuus Israel inimicos suos, quia peccaturus est tibi; et agentes poenitentiam, et confitentes nomini tuo venerint, et adoraverint, et deprecati te fuerint in domo hac, exaudi in coelo, et dimitte peccatum populi tui Israel, et reduces eos in terram quam dedisti patribus eorum. Si clausum fuerit coelum, et non pluerit propter peccata eorum, et orantes in loco isto poenitentiam egerint nomini tuo, et a peccatis suis conversi fuerint propter afflictionem suam, exaudi eos in coelo, et dimitte peccata servorum tuorum, et populi tui Israel,  et ostende eis viam bonam, per quam ambulent, et da pluviam super terram, quam dedisti populo tuo in possessionem. Fames si oborta fuerit in terra, aut pestilentia, aut corruptus aer, aut erugo, aut locusta, vel rubigo, et afflixerit eum inimicus eius portas obsidens, omnis plaga, universa infirmitas, cuncta devotio, et imprecatio, quae acciderit omni homini de populo tuo Israel, si quis cognoverit plagam cordis sui, et expanderit manus suas in domo hac, tu exaudies in coelo, in loco habitationis tuae, et repropitiaberis, et facies, ut des unicuique secundum omnes vias suas, sicut videris cor eius, quia tu nosti solus cor omnium filiorum hominum, ut timeant te cunctis diebus quibus vivunt super faciem terrae, quam dedisti patribus nostris. Insuper et alienigena, qui non est de populo tuo Israel, cum venerit de terra longinqua propter nomen tuum (audietur enim nomen tuum magnum, et manus tua fortis, et brachium tuum extentum ubique), cum venerit ergo, et oraverit in hoc loco, tu exaudies in coelo, in firmamento habitaculi tui, et facies omnia pro quibus invocaverit te alienigena, ut discant universi populi terrarum nomen tuum timere sicut populus tuus Israel, et probent quia nomen tuum invocatum est super domum hanc quam aedificavi. Si egressus fuerit populus tuus ad bellum contra inimicos suos, per viam, quocunque miseris eos, et orabunt te contra viam civitatis quam elegisti, et contra domum quam aedificavi nomini tuo, tu exaudies in coelo orationes eorum, et preces eorum, et facies iudicium eorum. Quod si peccaverint tibi (non est enim homo qui non peccet), et iratus tradideris eos inimicis suis, et captivi ducti fuerint in terram inimicorum longe vel prope, et egerint poenitentiam in corde suo, in loco captivitatis, et conversi te deprecati fuerint in captivitate sua dicentes: Peccavimus, inique egimus, impie gessimus; et reversi fuerint ad te in universo corde suo, et tota anima sua, in terra inimicorum suorum ad quam captivi ducti fuerint, et oraverint te contra viam terrae suae, quam dedisti patribus eorum, et civitas, quam elegisti, et templi, quod aedificavi nomini tuo, exaudies in coelo, in firmamento solii tui orationes eorum, et preces eorum; et facies iudicium eorum, et propitiaberis populo tuo, qui peccavit tibi, et omnibus iniquitatibus eorum quibus praevaricati sunt in te, et dabis misericordiam coram eis qui eos captivos habuerint, ut misereantur eis. Populus enim tuus est, et haereditas tua, quos eduxisti de terra Aegypti, de medio fornacis ferreae, ut sint oculi tui aperti ad deprecationem servi tui, et populi tui Israel, et exaudies eos in universis pro quibus invocaverint te. Tu enim separasti eos tibi in haereditatem de universis populis terrae, sicut locutus es per Moysen servum tuum, quando adduxisti Patres nostros de Aegypto, Domine Deus.   OPUSCULUM QUINTUM. INTERPRETATIONES NOMINUM HEBRAICORUM PROGENITORUM DOMINI NOSTRI IESU CHRISTI. Ex cap. I Evangelii S. Matthaei.  MONITUM PRAEVIUM.  Praesens opusculum, in quo Alcuinus nomina Hebraica progenitorum Salvatoris nostri Iesu Christi, secundum triplicem sensum, litteralem, allegoricum, et moralem interpretatur, ex veteri cod. ms. bibliothecae monasterii S. Emmerami, saeculo IX haud inferiore, descripsimus, et nunc primo vulgamus. De illius auctore versus qui eidem subiiciuntur, nos dubitare haud permittunt; Alcuinus enim, solito sibi more, ibi canit, nomen suum pandit, ac scriptum hocce regi, Carolo Magno utique, muneris loco offert. Nullus etiam dubito quin eamdem commentatiunculam praefixa, ut solebat, epistola dedicatoria, eidem regi inscripserit, quae tamen in codice nostro desideratur, nec alibi uspiam comparuit. Concordat hoc scriptum cum homilia in Nativitate B. Mariae Virginis, inter homilias aestivales Ven. Bedae tom. VII Oper., edit. Basileensis anni , pag. , et inter Opera Alcuini a Quercetano edita, pag. , quod scriptores Hist. lit. Franciae, tom. IV, pag. , inter scripta Alcuino supposita reiecerunt, eo quod nullum illis pro Alcuino argumentum suppeteret, nondum viso carmine, nunc primum vulgando. Utrum vero similiter concordet cum illo opusculo quod Alcuinum de Genealogia humanitatis Christi scripsisse memorat Ioan. Albertus Fabricius, lib. I Bibliothecae Latinae, pag. , decidi haud potest, donec hoc ipsum aliquando reperiatur, et prodeat ex Bibliotheca Menarsiana, ubi pag.  recensetur. Porro in laudato cod. ms. S. Emmerami Ratisbonae, post illas nominum Hebraicorum interpretationes continuatur commentarius in integrum Evangelium S. Matthaei, hoc modo: Christi autem generatio sic erat. Sicut praedixit, deinceps dicturus erit. Cum esset disponsata mater Iesu Maria Ioseph. Cur hic sponsum dicit, cum superius virum nominavit? Et quomodo dicitur vir, cum eam non cognovit? Quia consuetudo est Scripturae nominare sponsum virum, et sponsas mulieres appellari; sicut legimus in Geneseos de filiis Noe et uxores [Sic ms. Leg., uxoribus] eorum. Aliter: Cum esset disponsata. Cur Maria disponsata fuit? Quid necesse fuit ut disponsaretur? Pro duabus causis; ut Mariae origo per virum Ioseph ostenderetur; et ne discordaret a scriptura legis, quae dicit, Nemo copuletur in coniugium, nisi in sua tribu, etc. Et ita porro per integrum Evangelium; quod opus Alcuino in praefato codice nostro, manu recentiori saec. XV et in antiquiore catalogo bibliothecae nostrae, anno  confecto, ascribitur, his verbis: Albinus super Matthaeum. Quapropter haud temere quispiam existimare posset, non has tantum, quas hic edimus, interpretationes, sed integrum quoque hunc commentarium genuinum esse Alcuini fetum. Et sane, quisnam alius breve solum huius laboris initium ab Alcuino mutuare voluisset, et non potius idem quoque de suo addidisset? Stylus quoque a stylo Alcuini non abhorret, quamvis non ita elaboratus, comptus expolitusque sit, ut in commentariis suis in S. Ioannis Evangelium: quod fortassis inde evenit quod Alcuinus eidem ultimam manum non adhibuerit, sed variis aliis laboribus, senio morbisque impeditus, imperfectum reliquerit. Nolim tamen de hac re iudicium praecipitare, optime gnarus quam facilis sit error dum de vero auctore cuiusdam vetusti operis, debitis characteribus aptisve testimoniis destituti, sententia statuenda est. Quamvis igitur commentationem de nominibus Hebraicis patriarcharum, seu progenitorum Christi genuinis opusculis Alcuini accensendam esse sentiam, quo minus tamen idem de reliquo, qui in eodem codice sequitur, commentario statui possit, obstat primo, clausula eiusdem commentationis, seu carmen illi subiectum, quo insinuari videtur, totum Alcuini laborem illa interpretatione fuisse absolutum. Obstat secundo quod apud Balaeum, centuria II Script. Britanniae; et in Bibliotheca Menarsiana sola commentatio de Genealogia Christi, non vero integer aliquis commentarius in Evangelium Matthaei inter Alcuini opuscula recenseatur. Obstat tertio silentium tum ipsius Vitae Alcuini scriptoris, tum virorum eruditorum qui in conquirendis vulgandisque opusculis Alcuini summam diligentiam impenderunt.  At enim, ais, Alcuinum in totum Evangelium sancti Matthaei commentatum fuisse, luculentum testimonium exstat sancti Anselmi Lucensis, qui in tractatu contra Guibertum antipapam ex lib. II Albini super Matthaeum bina loca affert ad demonstrandum, inquit Canisius (Vet. Monument., edit. D. Basnagii, tom. III, part. I, pag. -) facultates Ecclesiae non esse in potestate regis aut Caesaris. Scripsit igitur Alcuinus super Matthaeum; idemque opus, in plures libros divisum, adhuc exstabat aetate sancti Anselmi Lucensis, hoc est, ad finem saec. XI. Et hoc quidem iudicium est celeberrimorum scriptorum Hist. litt. Franc., tom. VI, pag. IX. At enim viros alias doctissimos in hoc suo iudicio fuisse deceptos, certissimum habeo. Primo namque praedicta loca Alcuini non reperiuntur in tractatu sancti Anselmi contra Guibertum, sed in collectaneis eidem tractatui subiectis, quae num Anselmi Lucensis sint, dubitat ipse Canisius, lectorem his verbis monens: In ms. codice quo usi sumus subiiciebantur sequentes sententiae ab ipso, ut videtur, Anselmo ex variis auctoribus collectae. Secundo, loca illa, in illis collectaneis ex Alcuino allata, integra ac verbo tenus leguntur libro II Commentarii eiusdem in Ioannem, cap. II, vers. -. Hinc vero manifestum est ex incuria scriptoris eorumdem Collectaneorum exaratum fuisse: Albinus in lib. II super Matthaeum, cum scribere debuisset: Albinus in lib. II super Ioannem. Quapropter testimonium hocce, ex sancto Anselmo Lucensi allatum, nullius momenti est pro commentario quodam in Evangelium sancti Matthaei Alcuino vindicando. Nos ergo rem dubiam relinquentes ab eodem ex codice nostro edendo hic abstinemus; neque etiam eidem inter dubia nunc quidem locum dari volumus, donec ope alterius codicis, suo tempore fortassis reperiundi, a mendis plurimis, quae sane lectoribus nauseam multoties moveant, purgatus, emendatior, quod optamus, prodire possit. Interea hoc loco non nisi interpretationes nominum progenitorum Christi ex laudato codice, cum additamentis et lectionibus variantibus praedictae homiliae de Nativitate B. Mariae virginis, quae textui, uncis conclusa, inseruimus, vel inter notas subiecimus. LIBER GENERATIONIS IESU CHRISTI FILII DAVID, FILII ABRAHAM, ETC.  Beatus Matthaeus evangelista, dilectissimi, non immerito, inter caetera coelestium secretorum animalia, facie hominis describitur: quia longe ab antiquis Patribus exordium Evangelii sumens, lucidius caeteris genealogiam Dominicae humanitatis praenotavit. Sed sciendum est quia horum omnium nomina allegorici et moralis sensus pleniter in se contineant intellectus.] INTERPRETATIO LITTERALIS.  Abraham, pater multarum. Isaac, gaudium. Iacob, supplantator. Iudas confessio. Phares divisio. Zara, oriens. Esrom, sagittam videns. Thamar, palma. Aram, electus. Aminadab, populus spontaneus. Naasson, augur fortis. Salmon, sensibilis. Booz, in ipso fortitudo. Raab, latitudo. Obed, serviens. Ruth, festinans. Iesse, incensum. David, manu fortis, vel desiderabilis, Salomon, pacificus. Urias, lux mea Deus. Bersabee, filius iuramenti. Roboam, latitudo populi. Abia, Pater Dominus. Asa, attollens. Iosaphat, Dominus iudicavit. Ioram, excelsus. Amasias, populus elevatus [Ed. om. Amasias, etc.]. Ozias, robustus Domini. Ioathan, perfectus. Achaz, apprehensus  . Ezechias, fortis Dominus. Manasses, obliviosus. Amon, fidelis. Iosia, salus Domini. Iechonias, praeparatio Domini. Salathiel, petitio mea Deus. Zorobabel, iste magister. Abiuth, pater meus iste. Eliachim, Dei resurrectio. Azor, adiutus. Sadoc, iustus. Iochim [Leg. Achim], frater meus. Heliuth, Deus meus. Eleazar, Deus meus adiutor. Mathan, donum. Iacob subplantator. Ioseph, appositus, sive auctus. Maria, illuminatrix, sive stella maris. Iesus, Salvator. Christus, unctus.  INTERPRETATIO ALLEGORICA.  Per hos enim patriarchas Christus veniebat in mundum; et horum omnium in seipso allegorice gerebat officium; et in horum interpretatione nominum nostram designare voluit salutem. In Abraham ille pater est omnium credentium, ad quem omnibus clamare licitum est, et dicere: Abba Pater ! In Isaac gaudium omnium fidelium, de quo angelus cecinit: Ecce annuntio vobis gaudium magnum, quod erit omni populo. In Iacob supplantator, quia ipse subnervavit et contrivit diabolum vastatorem humani generis, et vasa eius diripuit. In Iuda confessio, qui dixit: Confitebor tibi, Domine, Pater coeli et terrae. In Phares divisio, qui segregat oves ab haedis, . In Zara oriens ad nostram salutem, sicut dictum est: Timentibus nomen Domini orietur sol iustitiae [Edit., sicut scriptum est: Visitavit nos oriens ex alto] (Malach. IV, ). In Esrom sagitta salutis Domini, sicut dictum est: Sagittae potentis acutae. In Thamar palma victoriae, [sicut ipse dixit: Confidite, ego vici mundum. In Aram electus, de quo Pater loquitur: Ecce puer meus, quem elegi, electus meus, dedi spiritum meum super eum . In Aminadab populus spontaneus, quia sponte posuit animam suam pro salute nostra, ut nos efficeret sibi populum spontaneum, Deoque acceptabilem. In Naasson augur, id est, propheta, fortis, cum dicit: Cum venerit Filius hominis in maiestate sua; tunc sedebit in sede maiestatis suae (Matth. XXV, ), ut iudicet orbem in aequitate. In Salmone sensibilis, id est intellectualis, [de quo scriptum est: Ipse autem, ut vidit cogitationes eorum, et iterum: Dominus novit cogitationes hominum (Psal. XCIII, ). Et: Scrutans corda, et renes Deus (Psal. VII, )]. Qui dixit Iudaeis: Quid cogitatis in cordibus vestris; qui praeterita et futura, ut praesentia agnoscit. In Booz robur virtutis eius exprimitur, ut ait: Omnia traham ad meipsum (Ioan. XII, ). In Raab latitudo imperii in Ecclesia designatur . In Obeth serviens, quia non venit ministrari, sed ministrare, sicut - Apostolus dixit: Formam servi accipiens. In Ruth festinans ad salutem nostram [qui festinanter vult omnes homines salvos fieri, et ad agnitionem veritatis venire, dicens in Evangelio: Poenitentiam agite, appropinquabit enim regnum coelorum ]. In Iesse incensum agnoscitur, qui ait: Ignem veni mittere in terram [et quid volo, nisi ut ardeat (Luc. XII, )]? Et item Ioannes dixit de eo: Ipse vos baptizabit in Spiritu sancto et igni. In David desiderabilis, quia dictum est: Speciosus forma prae filiis hominum. [In eodem manu fortis, quando flagellum de funiculis in manu tenens, immensam vendentium et ementium multitudinem eiecit de templo ]. Item fortis bellator, dum diabolum vincebat, et humiliavit [Edit., vicit et contrivit] calumniatorem nostrum. In Salomone pacificus, sicut dixit: Pacem meam do vobis, pacem meam relinquo vobis. Itemque Apostolus inquit: Ipse est pax nostra, qui fecit utraque unum. In Bethsabea, filius iuramenti, de quo dictum est: Iuravit Dominus, et non poenitebit eum; tu es sacerdos in aeternum. In Roboam latitudo fidelis populi, cum ait: Multi ab oriente et occidente venient, et recumbent cum Abraham, Isaac et Iacob in regno coelorum (Matth. VIII, ). In Abia Pater Dominus, qui ait: Nolite vocare vobis patrem in terra; unus enim est Pater noster , qui in coelis est. In Aza attollens, de quo Ioannes: Ecce Agnus Dei, inquit, qui tollit peccata mundi. In Iosaphat iudex, quia ipse iudicabit orbem terrae in aequitate [et ipse est iudex vivorum et mortuorum]. Itemque ait: Pater non iudicat quemquam, sed omne iudicium dedit Filio suo (Ioan. V, ). In Ioram excelsus, quia ipse ascendit super coelos coelorum, [ut adimpleret omnia: et sicut Psalmista dicit: Excelsus super omnes gentes et super coelos gloria eius (Psal. CXII, )]. In Amasia populus elevatus, quia per eum Ecclesia Dei elevata est, cui dedit potestatem ligandi  solvendique. In Ozia robustus Domini, quia captivum humanum genus captivitate liberavit, et in alta coelorum deduxit. In Ioathan, perfectus, sicut in Evangelio dicit: Nos enim decet implere omnem iustitiam. In Achaz, apprehendens, qui coelum palmo ponderavit, et terram pugillo concludit. In Ezechia, fortitudo Domini, qui ait: Confidite, quia ego vici mundum. Item iuxta Apostolum: Christus est Dei virtus, et Dei sapientia. In Manasse obliviosus iniquitatis nostrae, sicut in Ezechiel legitur: In quacunque die conversus fuerit peccator ab iniustitia sua, omnes iniquitates eius oblivioni tradentur [Edit., omnium iniquitatum eius non recordabor]. In Amon fidelis, qui ait: Petite et dabitur vobis. Item Paulus: ut misericors fieret, et fidelis pontifex ad Deum (Hebr. IX). Item Ioannes: Qui testis est fidelis. In Iosia salus Domini, quia omnis quicunque invocaverit nomen Domini, salvus erit. In Iechonia praeparatio Domini, qui ait: Si abiero, et praeparavero vobis locum. In Salathiel petitio mea Deus, qui ait: Pater sancte serva eos, quos dedisti mihi. In Zorobabel magister peccatorum et publicanorum, ut eos ab errore vitae [Edit., viae] suae revocaret. [Et sicut ipse ait: Nec vocemini magistri, quia magister vester unus est Christus (Matth. XXIII, )]. In Abiuth pater meus iste, quia dixit: Ego et Pater unum sumus; et qui [Edit., quia ipse] est Pater et caput omnium credentium. In Eliachim Domini resurrectio, ut ait: [Ego sum resurrectio et vita,] qui credit in me, non morietur in aeternum; sed ego resuscitabo eum in novissimo die . In Azur adiutus, ut ait: Non sum solus, quia Pater mecum est; ipse est adiutor omnium sperantium. [Et: Qui misit me, mecum est, et non reliquit me solum]. Et iterum: Opera quae ego facio, a meipso non facio; sed Pater, qui mecum est, ipse facit opera. In Sadoch iustus, sicut scriptum est: Ut sit ipse iustus, et iustificans eos qui in fide sunt Abrahae. In Iochim frater meus, ut ait: Quicunque fecerit voluntatem Patris mei, ipse est frater meus, et mater mea, et soror mea. In Eliuth Deus meus, qui ex nostra infirmitate dixit ad Patrem: Deus Deus meus, ad te de luce vigilo, ut ad te resurgam . In Eleazar Deus meus adiutor, et omnium in se credentium protector, qui dixit: Qui misit me Pater mecum est, et non relinquit me solum (Ioan. VIII, ). In Mathan donum, quia per ipsum Deus Pater omnia debita perdonavit nobis; et ipse ascendens in altum dedit dona hominibus . In Iacob, quod antea dixi, supplantator antiqui hostis nostri; quia suis fidelibus dedit potestatem calcandi super serpentes, et scorpiones, et super omnem virtutem inimici . In Ioseph auctus, [cui dedit Pater gentes in haereditatem suam, et in possessionem suam terminos terrae ] vel, augmentum vitae aeternae, ut ipse dixit: Ego veni, ut vitam habeant, et abundantius habeant. In sancta autem et perpetua virgine Maria, de qua natus est, stella maris, et lux huius saeculi [ipse est, sicut ipse ait: Ego sum lux mundi ] qui illuminat omnem hominem venientem in hunc mundum. In proprio nomine Iesu salutaris vel Salvator est, angelo exponente, qui ait: Ipse enim salvum faciet populum suum a peccatis eorum. Idem vero Christus, id est unctus, appellatus est, quem unxit Deus in humanitate oleo laetitiae, id est, unctione sancti Spiritus, in sacerdotem, et regem sempiternum: quatenus Christianos, ex suo nomine vocatos, per id quod Salvator est, a peccatis salvaret; per id quod sacerdos est, Deo Patri reconciliaret; per id quod rex est, in regnum sempiternum collocaret. Ipse [Ipse enim, et caetera, usque: Amen, omissa in Edit. Querc.] enim per istas quadraginta duas mansiones venit in mundum, ut nos per istas quoque in terram viventium, aeternae promissionis introducat; ubi in coelesti Hierusalem, perpetua pace gaudentes, regnaturi erimus in saecula saeculorum. Amen.  INTERPRETATIO MORALIS.  Moraliter hae quoque interpretationes nominum ad nostram aedificationem multimodis pertinere noscuntur. Sicut Christus ubique nostrae salutis gerebat causam, ita et patriarcharum nomina nostrum designant profectum. In Abraham, ut patres simus multarum virtutum; et haereditatis iure multiplicationem bonorum operum possideamus. In Isaac gaudium habeamus in Domino [et non in hoc mundo, iuxta hoc, quod ipse dixit: Gaudete, quod nomina vestra scripta sunt in coelo ]. Et iuxta Apostolum: Gaudete in Domino semper; iterum dico gaudete. In Iacob, ut supplantatores simus vitiorum nostrorum, et carnalium desideriorum; et diaboli potestatem victrici pede calcemus [Edit., et carnale desiderium vivaci pede a diaboli potestate calcemus]. In Iuda ut [secundum Psalmistam], praeveniamus faciem Domini in confessione, et confiteamur nomini sancto eius, et laudemus eum in saecula saeculorum. In Phares, ut dividamus nos ab impiis, ut actus nostros ab eorum societate secernamus [et abstrahamus ab omni fratre ambulante in quiete; et non communicemus operibus eius malis]. In Zara, ut Lucifer verus oriatur in cordibus nostris, et Sol iustitiae splendeat ubique in cordibus nostris [Edit., ubique in nobis], [et luceat lux nostra coram hominibus, ut videant opera nostra bona et glorificent Patrem nostrum qui in coelis est ]. In Esrom, ut sagittae simus salutis Domini, ut de nobis dici possit: Sagittae potentis acutae. [In Thamar, ut cum palma victoriae pompas diaboli, et concupiscentias mundi superemus, propter eum, qui dilexit nos.] In Aram, ut electi Dei simus, et simus genus electum [gens sancta, populus acquisitionis; et annuntiemus virtutes eius, qui de tenebris nos vocavit in admirabile lumen suum ]: regale sacerdotium Christo; et excelsi simus meritis. In Aminadab, ut spontaneus Domini populus simus, in aedificatione corporis sui [Edit., corporis Christi]. In Naasson, ut mundanis auguriis gentilium derelictis, promissis divinis fidem adhibeamus. In Salmon, ut sensibiles, id est, intellectuales veritatis Dei, et docibiles inveniamur: [quia non auditores legis, sed factores iustificabuntur ]. In Booz, ut confiteamur Deo, et viriliter agamus, in Christo triumphantes aereas potestates [In Rahab, ut latum mandatum Domini nimis diligenter observantes, Dominum Deum ex toto corde, tota anima, tota virtute diligamus, et proximum sicut nosmetipsos amplectamur]. In Obeth, ut serviamus in laetitia per spiritum amoris, et dilectione sancta [In Ruth, ut festinantes ingredi in illam requiem, id est, in coelestem Ierusalem, dum tempus habemus, operemur bonum ad omnes : quia non habemus hic manentem civitatem, sed futuram inquirimus ]. In Iesse, ut incensum orationum nostrarum in ara cordis nostri  offeramus Deo, dicente Propheta [Edit., cum Psalmista dicentes]: Dirigatur oratio mea sicut incensum in conspectu tuo. In David, ut desiderabiles efficiamur Deo nostro; et fortes simus manu contra Goliam spiritalem pugnantes. In Salomone, ut, quantum ex nobis est, cum omnibus hominibus pacem habeamus [illud dominicum intendentes], quia beati pacifici, quoniam filii Dei vocabuntur. [In Bethsabee, ut iuramentum omnimodis custodiamus, ne periurio incidamus in laqueum diaboli. In Uria, ut lux nostra Deus sit, videlicet, ut eum sequentes non ambulemus in tenebris mortis, sed habeamus lumen vitae]. In Roboam, ut latum charitatis  mandatum complentes, in latitudine spiritalium donorum gaudeamus. In Abia, ut fratres simus, habentes Patrem Deum; et haeredes simus Dei, cohaeredes quidem Christi. In Asaph, ut tollamus intentionem nostram a vitiis ad virtutes; a terrenis ad coelestia. In Iosaphat, ut recte iudicemus omni personae [sicut scriptum est: Recte iudicate filii hominum ]; et quodcunque volumus, ut faciant nobis homines, faciamus et illis similiter, scientes quia mensura qua mensi fuerimus, remetietur nobis. In Ioram, ut superna sapiamus, effecti in Domino sublimes, nostram conversationem habentes in coelis. In Ozia, ut confortemur in Domino, et in potentia virtutis eius. In Ioathan, ut perfecta opera facientes, iuxta Evangelium: Estote perfecti, sicut Pater vester coelestis perfectus est [in omnibus nosipsos exemplum praebentes, et docentes omnem hominem in omni sapientia, ut exhibeamus omnem hominem perfectum]. In Achaz, ut apprehendamus viam salutis nostrae, quae est Christus, qui dixit: Ego sum via, veritas et vita  . In Ezechia, ut laudemus fortitudinem Domini pugnantis pro nobis; et ut ille nos confortet flagitemus. In Manasse, ut obliviosi simus iniuriarum nostrarum et praeterita obliviscentes, semper in antea tendamus. In Amon, ut stemus in fide, in qua possimus omnia tela ignita diabolicae fraudis extinguere. In Iosia, ut salutem Domini, quam ille nobis praestare dignatus est, tota virtute et fortitudine sequamur. In Iechonia, ut in adventu Domini parati  simus, vigilantes et  orantes, ne incidamus in tentationem [sed cum illis intrare ad nuptias mereamur, de quibus ipse dicit: Beati sunt servi illi, quos, cum venerit Dominus, invenerit vigilantes (Luc. XII )]. In Salathiel, ut unam petitionem petamus, id est, ut inhabitemus in domo Domini omnibus diebus vitae nostrae. In Zorobabel, ut simus magistri veritatis, prohibentes magisteria, et haereticorum confusiones [et quae verbis docemus, exemplis commendemus, ne de nobis dicat Deus: Quare tu enarras iustitias meas, et assumis testamentum meum per os tuum; tu vero odisti disciplinam, et proiecisti sermones meos retrorsum ]. In Abiuth, ut sit nobis Deus in Patrem, et nos illi in filios et filias, [habentes spiritum adoptionis, in quo clamamus, Abba Pater! Si autem filii, et haeredes; haeredes quidem Dei, cohaeredes autem Christi (Rom. VIII, , )]. In Eliachim, ut resurgamus a morte peccati, et vivamus Deo in Spiritu sancto. In Azur, ut adiuvante Deo inimicos salutis nostrae vincamus . In Sadoch, ut iustificari mereamur ab eo, qui iustificat impium. In Ioachim, ut fratres Christi, matres et sorores simus, in eo ut faciamus eius voluntatem. In Eliuth, ut nullum habeamus Deum, nisi Dominum Iesum Christum, [cui omne genu flectitur, et omnis lingua confitetur; et ut ipsi soli sacrificium laudis immolemus, et vota nostra reddamus, ipsumque solum adoremus, quem oportet adorari in spiritu et veritate ]. In Eleazar, ut confiteamur, salutem nostram in Domino Iesu tantummodo constare. In Mathan, ut donum sancti Spiritus accipientes, non simus concupiscentes malorum, sicut gentes. In Iacob, ut rectores tenebrarum harum, cum vitiis nostris spirituali fortitudine supplantemus. In Ioseph, ut deficiente exteriore homine interior augeatur de  die in diem, donec spiritualiter in nobis confirmetur Christus, et per Mariam, id est, lumen fidei et divinae gratiae, ducamur ad ineffabilem omnipotentis Dei visionem, in qua gaudentes, ab omni tristitia saeculi liberati, in aeterna beatitudine regnabimus cum Christo. Suscipe, rex, parvum magni modo munus amoris,    Quod tuus Albinus obtulit ecce tibi. Magna ferunt saecli gazarum dona potentes,    Fert mea pauperies, ista minuta duo. Ne vacua in sacris venisset dextra diebus,    Ante piam faciem, rex venerande, tuam; Nomina sanctorum signavi sancta parentum    Hebrea, depromens ore latine tuo.   OPUSCULUM SEXTUM. COMMENTARIA IN S. IOANNIS EVANGELIUM.  MONITUM PRAEVIUM.  Praesens Evangelii sancti Ioannis expositio, quae inter opuscula exegetica Alcuini ob stylum diffusiorem, et doctrinarum, ex antiquioribus Patribus collectarum, selectum, primum locum meretur, typorum beneficio primum, quantum scimus, prodiit Argentorati sub hoc titulo: Albini diaconi Angli in D. Ioannis Evangelion commentariorum libri septem, Christiana fruge refertissimi. Argentorati, apud Ioannem Hervagium, mense Ianuario, anno , in-o. Hac editione cl. Quercetanus in sua Operum Alcuini collectione usus est; eam tamen, prout ipsemet testatur, ope antiqui ms. bibliothecae nobilissimi ac ornatissimi viri Iac. Aug. Thuani castigavit et auctiorem reddidit. Nobis quoque in hac nostra editione illa Argentoratensis ad manus fuit, quam ab illustri ac multiplicis eruditionis viro D. Felice Oefelio Monacensi, e bibliotheca electorali Boica benevole communicatam habuimus. Praeterea vero nonnullas variantes lectiones codicis reg. Vaticani, saeculo XIII exarati, iussu clarae memoriae eminentissimi S. R. E. cardinalis Dominici Passionei notatas, Roma accepimus. Meliorem vero prae reliquis in vera restituenda lectione, et mendis residuis corrigendis, opem nobis tulit codex ms. bibliothecae nostrae sancti Emmerami, optimae sane notae, et ante annos omnino nongentos scriptus, tempore scilicet Baturici episcopi Ratisbonensis, qui sedem illam ab anno  usque ad annum  tenuit, et sic Alcuino nostro contemporaneus fuit. In fine etenim codicis eadem, qua totum volumen exaratum est, manu haec verba scripta legere est: ISANBERTUS XVIIII Kal. Aug. hunc scribendo patravit librum, obsecrans legentibus, ut sui meminisse dignentur, prout dignum est, qui in alterius reficiuntur labore. PATERICUS episcopus dedit ad sanctum Emmeramum, et pro remedio anime sue. Horum igitur codicum mss. beneficio commentarios hosce, diligenter cum editis collatos, multis in locis emendatiores reddidimus. De novo vero nunc accedit epistola Alcuini ad Luciam et Columbam, tunc scripta cum integrum opus, cuius antea non nisi partem miserat, perfecit, et ad easdem virgines direxit. Debemus hoc pretiosum litterarium monumentum industriae ac benevolentiae viri eruditissimi D. Brequigny regiae inscriptionum et humaniorum litterarum Academiae Parisiensis socii, qui eamdem cum aliis perquam multis Alcuini epistolis, quas parte I Operum B. Patris exhibuimus, e codice Bibl. Harleianae in Anglia eruit, et vulgandas nobis humanissime concessit. Hanc igitur epistolam in capite totius commentarii ante epistolas Gislae et Richtrudis ad Alcuinum, et huius ad illas, secundum ordinem ab ipso Alcuino ibidem constitutum, collocandam putavimus. Porro ex hac epistola primo discimus, Alcuinum iam ab annis triginta, adeoque dum adhucdum in Anglia degeret, propositum huius operis conficiendi coepisse, a quo tamen calamum suum quievisse ait, quia non fuit, qui excitaret illum, donec illum praedictarum virginum bona intentio ad studium scribendi revocavit. Discimus secundo, opus hocce demum completum, atque ad easdem virgines eo tempore directum fuisse, quo nuntium de exaltatione excellentissimi Domini sui Davidis; et de prosperitate apostolici viri, Leonis utique papae III et de legatione sanctae civitatis Ierusalem accepit. Quae omnia in annum  conveniunt, quo Leo papa ab inimicorum suorum insidiis et iniustis vexationibus liberatus, suaeque sedi restitutus; quo etiam Carolus Magnus imperatoria maiestate insignitus; quo demum Zacharias presbyter cum duobus monachis, a patriarcha Ierosolymitano missis, Romam venit claves secum deferens sepulcri Domini, civitatisque et montis Sion, una cum urbis vexillo, ut narrant Annales Francorum, Petavii, Loisellii, Moissiacenses, Eginhardus et alii ad annum eumdem. Ex eadem hac epistola discimus, tertio, Alcuinum anno priore seu  partem huius commentarii ad illas virgines praemisisse, quam illam fuisse existimamus quae ultimis duobus libris continetur, ubi Alcuinus in brevi, quod praemisit, epistolio profitetur se totius Evangelii expositionem dirigere voluisse, nisi labore a rege sibi demandato, pro emendatione Veteris Novique Testamenti, fuisset occupatus.  Equidem haud ignoramus, viros celeberrimos D. Rivet, Hist. lit. Franciae, tom. IV, pag. ; D. Remigium Ceillier, Hist. gén. des Aucteurs sacrés, tom. XVIII, pag. , et alios sentire, initio quinque libros priores huiusce commentarii ad praefatas virgines fuisse directos; deinde vero duos residuos, appropinquantibus festis Paschalibus, additos. Nobis tamen haec opinio probata nunquam fuit; cum, quod Alcuinus in praefatiuncula duobus libris posterioribus praefixa priorum librorum a se antea missorum ne verbo quidem meminerit; tum, quod ex ipso eiusdem praefatiunculae contextu sat clare nobis innuere videretur, se tunc nondum integram eiusdem Evangelii expositionem absolvisse; ait enim ibidem se totius Evangelii expositionem dirigere voluisse, occupatum vero mandato regis in emendatione Veteris Novique Testamenti opus coeptum explere nondum potuisse; interea vero se pro opportunitate sacri temporis Paschatis appropinquantis hanc partem sui commentarii mittere, ut in lectione illius suam devotionem illis sacris diebus exercerent; promittit etiam se integram expositionem ad eas missurum, postquam illam secundum opportunitatem temporis compleverit, et consummaverit. Scimus viros eruditos supra laudatos illa Alcuini verba: Totius forsan Evangelii expositionem direxissem vobis, interpretari de expositione non tantum Evangelii sancti Ioannis, sed et reliquorum evangelistarum; sed nulla necessitas nos cogit ut in hunc sensum verba illa trahamus; et longe naturalius illa de solo et integro Evangelio sancti Ioannis intelliguntur, dum certo constat Alcuinum commentarium huncce non integrum simul, sed successive et per partes misisse: et certe, detecta nunc hac ad Luciam et Columbam epistola, illa coniectura sustineri haud amplius potest; si enim Alcuinus duos ultimos libros completi iam commentarii ultimo quoque loco misisset, non illis breve illud epistolium, sed praesentem epistolam, ut pote opere integro iam absoluto, praemisisset. Quarto demum, ex nova hac epistola innotescit nomina Gislae et Luciae, Richtrudis et Columbae, non diversarum, sed earumdem personarum esse, ad easdem enim virgines, quae in epistola mox sequenti, qua commentarium in Evangelium sancti Ioannis postulant, semet Gislae et Richtrudis nominibus propriis patriisque compellant, Alcuinus commentarium desideratum mittit, illasque, more suo, Latina et ascititia appellatione Luciam et Columbam nominat. De his virginibus, earumque conditione atque genere, vide quae dicimus in praefatione generali, ubi simul ostendimus eas non Anglicae, ut Alfortus autumabat, sed Francicae et illustris quidem fuisse originis; professione vero, ut videtur, sanctimoniales. Unum adhuc superest quod hoc loco moneamus, nemini hucusque, nostra opinione, observatum; nimirum inter Opera Ven. Bedae presbyteri, tom. V edit. Basil. anni , pag.  et seqq. (Patrologiae tomo XCII), editum haberi commentarium in Evangelium sancti Ioannis, qui ab initio capitis primi usque ad finem cap. XII non quoad sententias solum, sed quoad ipsa quoque verba cum hoc, qui Alcuino tribuitur, commentario penitus concordat, ita ut nullum, nisi in differentibus quibusdam lectionibus, discrimen intersit: a capite vero XIII, a quo liber VI apud Alcuinum initium capit, usque ad finem magna utriusque differentia est; Expositio enim Ven. Bedae ibi multo fusior est, textusque evangelicus proprio magis studio, quam aliorum Patrum verbis enucleatus: homiliae quoque ipsius Bedae et sancti Gregorii, Magni, quae in iisdem ultimis duobus Alcuini libris integrae insertae habentur, ibidem desiderantur, et illarum loco aliae expositiones substitutae sunt; quamvis multoties in hac etiam Bedae editione sententiae occurrant quas Alcuinus in eumdem locum protulit. Haec quamvis ita sint, neminem tamen virorum eruditorum fore existimamus, qui de vero et genuino huius commentarii auctore seu compilatore quaestionem movere, atque hoc opus industriae Alcuini subtrahere, aut Ven. Bedae tribuere velit. Et profecto certissimis argumentis convincimur, commentarium illum genuinum Alcuini partum esse, Bedae, nescio quo errore, suppositum: superfluum tamen fore credimus eruditis idipsum fusius demonstrare velle; iis enim characteribus opus hoc insignitum est, quibus evidentiores ad verum auctorem dignoscendum nemo exigere possit, nimirum propriis Alcuini epistolis, quas huic commentario praemisit, ubi suo labore et industria ex SS. Patrum, praeprimis Augustini, Gregorii et ipsius Ven. Bedae, cellariis, quidquid in eis invenire valuit, plena fide et secundum memoriae integritatem semet collegisse profitetur. Praeterea illud quoque evidentissime demonstrat, hunc commentarium Bedae nullatenus tribui posse, quod in cap. VII, v. , in cap. X, v. -, et in cap. XX, v. , error Adoptianorum reprehendatur, qui non nisi post obitum Ven. Bedae in Hispania exortus est, et in Galliam postmodum propagari coepit. Non igitur quemquam in Bedae favorem movere debet testimonium Ionae Aurelianensis, Ludovici Pii aequalis, qui libro I de Instit. Laicali, cap. , apud Lucam d'Achery, Spicil. tom. I, pag. , edit. Paris.  ex Bedae homilia Evangelii vigesima plures versus citat qui in praedictis commentariis leguntur cap. II, ut propterea Mabillonius suspicetur legendum esse apud Ionam non homilia vigesima, sed, homilia secunda. Textus enim illi, a Iona Aurelianensi allati, Bedae quidem sunt; non tamen ex integro quodam illius in Ioannem  commentario deprompti, sed ex homilia quadam eiusdem in illum locum cap. II Ioannis, ubi agitur de ementibus et vendentibus in templo, a Christo inde eiectis. Et haec homilia inter eas quidem quae in collectione Operum Ven. Bedae exstant, desideratur, ac propterea cel. Mabillonio incognita esse potuit; nunc autem edita habetur ex cod. ms. Turonensi in Thesauro Anecdot. D. Martene tom. V, pag. , et illa ipsa est quae in capitulatione libri L Homiliarum Bedae apud Mabil., Act. SS. Ord. S. Ben. saec. III, part. I, pag. , vigesima secunda, quae lectio in Iona Aurelianensi restituenda videtur, recensetur. Commentarius igitur ille in Evangelium Ioannis e censu Operum Ven. Bedae omnino eximendus est, cuius etiam ipsemet nullam mentionem facit in indice suorum opusculorum, quem quatuor ante obitum suum annis, nimirum , confecit. Alcuinus tamen omnes Ven. Bedae homilias, in quibus nonnulla capitula S. Ioannis exposuit, in suum commentarium transtulit. Cuius vero auctoris sit ultima pars commentarii apud Bedam editi, nempe a cap. XIII Ioannis usque ad finem, quem ab Alcuini expositione multum differre supra diximus, difficile est divinare; ad Alcuinum illam quoque pertinere, et secundis curis refusam ab eo fuisse nobis vero haud dissimile videtur, si verba epistolae ad Luciam et Columbam bene perpendantur, ubi ita scribit: Obsecro, ut iubeatis, si dignum ducatis, transcribere hanc partem (nempe priores quinque libros) quam modo direxi..... scriptamque citius remittere nobis; simul et eam partem quam vobis anno transacto direxi, ut ordinetur per numeros, et capitula, et librorum initia: et si quid addendum sit in fine, ut impleatur. Cogitavi aliquid adhuc addere quod vix in aliis invenitur opusculis. Hic postulat Alcuinus ut utraque pars divisim missa, describatur sibique remittatur; ut in fine, seu, ut interpretamur, in ultima eius commentarii parte, aliquid addatur quod in aliis opusculis vel SS. Patrum, vel in his ipsis antea missis, non invenitur. Pronum igitur est coniicere Alcuinum alteri sui commentarii parti novam curam adhibuisse, et in eam formam transfudisse, qualis inter Opera Bedae repraesentatur. Et haec quidem nostra coniectura est ex allegatis Alcuini verbis enata; quam tamen virorum eruditorum limatiori iudicio lubenter submittimus. Caeterum Alcuinus ipsemet, pro suo candore, in epist. ad Gislam et Richtrudem ingenue profitetur se non ex proprio prato flores proferre, sed, ut suae tenuitatis conscius, sine periculo sui nominis, praedictarum virginum satisfaceret voluntati, multorum Patrum florida rura peragrando, inde flores sparsim ibi repertos collegisse, medicorum exemplo, qui solent, inquit, ex multorum speciebus pigmentorum, in salutem poscentis quoddam medicamenti componere genus, nec seipsos fateri praesumunt creatores herbarum vel aliarum specierum, ex quarum compositione salus efficitur aegrotantium; sed ministros esse in colligendo, et in unum pigmentaria manu conficiendo corpus. Postea etiam fontes designat e quibus pene omnia sua hausit, nimirum tractatus S. Augustini, homilias S. Gregorii et Bedae Venerabilis; opuscula S. Ambrosii, et aliorum SS. Patrum, magis, inquiens, horum omnium sensibus et verbis utens, quam meae quidpiam praesumptionis committens; velut legentium curiositas facile probare poterit; cautissimo stilo praevidens ne quid contrarium sanctorum Patrum sensibus ponerem. Haec ideo ascripsimus ne quispiam, perlustrando hunc commentarium, a capite ad calcem pene ex aliorum Patrum sententiis et verbis compilatum, existimet Alcuinum aliena pro propriis venditasse. Nos quae ex Augustino, Gregorio et Beda deprompta sunt, suis locis adnotamus. EPISTOLA AD SOROREM ET FILIAM. Ex codice bibliothecae Harleianae.  Dilectissimis in Christo personis Luciae et Columbae Albinus frater et pater, in solatio sancti Spiritus, salutem. Memor petitionis vestrae et promissionis meae, quamvis tardius implerem propter occupationes plurimas, tamen nullatenus obliviscebar quod me spondere recordabar. Opus arduum et difficile, et meae parvitati praesumptiosum iniunxistis, sed charitati nihil negare ratum duxi, quia nihil impossibile eo qui est charitas vera, optime sciebam. Devotus sanctorum Patrum cellaria peragrans, quidquid in eis invenire valui, vobis ad gustandum attuli; ut probetis, si saporem habeat catholicum, vel secus, quod absit. Quod legebam, plena fide, secundum memoriae integritatem, protuli; praeponens etiam huic operi epistolam petitionis vestrae, ut in posterum agnoscerent legentes vestrae devotionis studium et meae obedientiae occasionem.  Adiunxi quoque epistolam, annuentem voluntati vestrae, quam etiam quasi prologum anteposui opusculo nostro; rationemque evangelistae, qua necessitate compulsus Evangelium scriberet, et caetera quae in ea epistola legere potestis et agnoscere, quam necessaria esse videatur. Fateor siquidem, propemodum ante annos triginta me voluntatem huius habere operis; sed quievit calamus meus, quia non fuit qui excitaret eum, donec vestra bona intentio illum revocavit ad studium scribendi. Si quid dignum meo sudore elaboratum inveniatis, date gloriam Deo, qui dedit, vobisque mercedem sperate, qui impulistis torpens ingenium, ut mitteret manum in gazophylacium Christi; ut aliquid inde protulisset in solatio famularum suarum. Scio omni habenti esse dandum; item, qui habet desiderium discendi, dabitur ei gratia intelligendi: sed sunt quidam magis mordere aliorum dicta parati, quam sua in publicum proferre; quorum dentes vitandi sunt, vel etiam parvi pendendi. Facile enim columbina charitas serpentinum non curat dentem. Saepe unde charitas proficit, inde invidia labescit; et lacteam dulcedinem nigro inficit veneno: quos vestra parvipendat prudentia, magis proficere studentes, quam curare invidentes. Obsecro ut iubeatis, si dignum ducatis, transcribere hanc partem quam modo vobis direxi, et capitula singulis periochis cum numero adnotare, librorumque initia diligenter distinguere, scriptamque citius remittere mihi; simul et eam partem, quam vobis anno transacto direxi, ut ordinetur per numeros et capitula, et librorum initia: et si quid addendum sit in fine, ut impleatur: cogitavi aliquid adhuc addere quod vix in aliis invenitur opusculis. Litteras vero quas direxisti mihi, benigne suscepi, gratias agens Deo de exaltatione excellentissimi domini mei David; et de prosperitate apostolici viri; et de legatione honesta sanctae civitatis, in qua Salvator noster mundum suo sanguine redemere dignatus est, et gloria resurrectionis ascensionisque coronari et exaltari. Vos vero, filiae charissimae, illius semper habete charitatem in corde, laudem in ore et opus in manibus. Praeparate vobis sedem inter sponsas eiusdem Regis aeterni, ut dignetur vobis seipsum ostendere, qui suis amatoribus seipsum promisit ostendendum esse: in cuius visione beata est aeternitas, et aeterna beatitudo; meique memores estote inter sacras orationes vestras famularumque Christi vobiscum Deo deservientium, ut benedictio Domini nostri Iesu Christi me famulum suum proficere faciat in domo sua, peccatorumque meorum indulgentiam perdonare dignetur. Florere vos faciat et vigere divina pietas, in omni studio sanctitatis, et sapientiae sensibus, multo feliciter tempore, Deus Dei Filius, Iesus Christus Dominus noster, charissimae filiae. EPISTOLA CHRISTI FAMULARUM GISLAE ATQUE RECTRUDAE AD ALBINUM MAGISTRUM.  Venerando Patri nobisque cum summo honore amplectendo Albino magistro, humillimae Christi famulae Gisla et Rectruda  perpetuae beatitudinis salutem. Postquam, venerande magister, aliquid de melliflua sanctae Scripturae cognitione, vestra sagacitate exponente, hausimus, ardebat nobis, ut fatemur, de die in diem desiderium huius sacratissimae lectionis, in qua purificatio est animae, solatium mortalitatis nostrae, et spes perpetuae beatitudinis. In qua beatus vir, iuxta Psalmistam, quotidiana seipsum exercet meditatione: intelligens omnibus saeculi divitiis huius esse agnitionem praeferendam; neque aliam esse veram sapientiam, nisi quae humano generi secundum dispensationem  divinae providentiae, coelestis gratia administravit. Hoc est manna, quod sine fastidio satiat, sine defectu pascitur. Haec sunt divinae segetis grana, quae apostolicis fricata manibus, atque per eos fidelium epulis animarum apposita sunt. Sed duo valde nobis contraria quotidiana tristitia parvitatis nostrae mentem fatigant. Unum, quod tardius huius optimi studii diligentiam habuimus; aliud, quod modo magnam habentibus devotionem, vestra longinquitas desiderio nostro satis obsistit. Sed vestram, charissime doctor, deprecamur pietatem, ne nos litterarum tuarum solatio deseras. Poteris teipsum nobis quaerentibus per litterarum officia ostendere, ut intelligatur vox tua in arcano cordis nostri desiderio. Nam sicut loquentis lingua in aure audientis, ita scribentis calamus proficit in oculo legentis: et ad interiora cordis pervenit sensus dirigentis, sicut verba instruentis. Quapropter, beatissime Pater, nolite ipsum nobis negare. Irriga salutiferi fontis unda, pectora nostrae parvitatis arentia. Scimus in te esse fontem viventis aquae, quae, Domino dicente, saliet in vitam aeternam. Nolumus ad te pertineat quod Salomon ait de his qui suam solent celare sapientiam: Thesaurus occultatus, et sapientia abscondita, quae utilitas in utrisque? Sed magis Domino dicente per Prophetam: Aperi os tuum, et ego adimplebo illud. Aperi confidenter os tuum in sacratissimam, Spiritu sancto inspirante, beati Ioannis evangelistae expositionem, et venerabiles sanctorum Patrum pande nobis sensus. Collige multorum margaritas in spiritalis thesauri cubili, et pasce ex eo pauperes Christi. Noli nos ieiunas dimittere, ne deficiamus in via. Habemus siquidem clarissimi doctoris Augustini homeliatico  sermone explanationes in eumdem evangelistam, sed quibusdam in locis multo obscuriores, maiorique circumlocutione decoratas, quam nostrae parvitatis ingeniolum intrare valeat. Sufficit nobis vestrae devotionis de rivulis dulcissimae aquae potare, non profundissimis gurgitum fluminibus nostras immittere carinas. Scis enim optime, parvis parva sufficere, nec ad mensam magnatorum pauperem turbam accedere posse. Nec nostrum est, altissima cedrorum cacumina ascendere, sed cum Zachaeo, pro brevitate staturae nostrae, in sycomoro stare, Iesumque cernere transeuntem (Luc. XIX, ), continuisque deplorare precibus ut nos suis dignas efficiat conviviis, vobiscumque dulcissimum epithalamii paradigma decantare: Introduxit nos Rex in cellaria sua, exsultabimus et laetabimur in eo . Memento clarissimum in sancta Ecclesia divinae Scripturae doctorem, beatissimum siquidem Hieronymum, nobilium nullatenus spernere feminarum preces, sed plurima nominibus illarum in propheticas obscuritates dedicasse opuscula, saepiusque de Bethlehem castello, Christi Domini nostri nativitati consecrato, ad Romanas arces epistolaribus iisdem petentibus volare chartulis [Al., epistolares ... chartulas], nec terrarum longinquitate, vel procellosis Adriatici maris fluctibus territum, quo minus sanctarum virginum petitionibus annueret. Minori vadosum Ligeri flumen, quam Tyrrheni maris latitudo, periculo navigatur. Et multo facilius chartarum portator tuarum de Turonis parisiacam civitatem, quam illius de Bethlehem Romam pervenire poterit. Noli tuae devotionis nobis subtrahere scientiam, noli accensam in te lucernam modio supponere, vel torpentis lectuli quiete abscondere; sed praecelso superpone eam candelabro, ut luceat omnibus qui in domo Dei sunt. Intra sanctorum gazophylacia doctorum, et profer nobis, veluti doctissimus scriba, et a Domino laudatus nova et vetera. Aderit tibi in itinere huius laboris illius gratia; qui duobus discipulis euntibus in via, tertium se socium addidit, illisque sensus aperuit, ut sanctas intelligerent Scripturas. Quomodo poteris teipsum a culpa taciturnitatis apud eum excusare qui ait: Omni petenti te da (Luc. XXIV,  seq.), maxime dum nullatenus tibi minuetur quod dederis, sed datum magis augetur? Spiritus paraclitus omni veritatis doctrina et perfectae charitatis scientia vestra impleat pectora, magister dulcissime.  EPISTOLA ALBINI MAGISTRI AD GISLAM ET RICHTRUDAM.  Nobilissimis in Christianae religionis sanctitate et in sapientiae studiis devotissimis, Deoque dicatis virginibus, Gislae sorori, et Richtrudae filiae [Al., Gislae et Richtrudae filiabus], humilis frater et pater Albinus, perpetuae beatitudinis salutem. Quantum in sanctissimo sapientiae studio optimam in vobis laudo devotionem, tantum meam  ipsius plango imperitiam; meque ipsum longe imparem vestrae laudabili devotioni agnosco. Atque utinam tanta esset in meo pectore facultas scribendi, quantum est in vobis voluntas legendi. Proinde duabus coarctor angustiis: hinc charitati quidquam negare, cui omnia praestare debitor sum; illinc altiora petere, modulumque meae parvitatis transcendere, dicente Scriptura: Altiora te ne quaesieris . Nisi forte in vobis sit culpa, quia difficilia petistis, et in me ratio iustae excusationis, qui infirmitates meas considerans, altissimum meo opere calamum abstinere decrevi. Scire debetis omnibus divinae Scripturae paginis merito evangelicam excellere auctoritatem, quia, quod lex et prophetae futurum praenuntiaverunt, hoc redditum atque completum in Evangelio demonstratur . Atque inter ipsos Evangeliorum scriptores valde beatum Ioannem, in divinorum profunditate mysteriorum eminentiorem esse: quem etiam tradunt, sicut legitur in ecclesiastica historia, usque ad ultimum pene vitae suae tempus, absque ullius Scripturae indiciis, Evangelium puro sermone praedicasse. Siquidem a tempore Dominicae passionis, resurrectionis et ascensionis, usque ad ultima Domitiani principis tempora, per annos circiter sexaginta et quinque, absque ullo scribendi adminiculo, verbum Dei praedicabat. At ubi a Domitiano, qui secundus post Neronem Christianorum persecutor exstitit, in exsilio Pathmos [Beda, exsul in Pathmos] missus est; nacta occasione illius pii Patris absentia, irrumpentes in Ecclesiam haeretici, quasi in destituta pastoris ovilia lupi, Marcion, Cherinthus et Hebion, caeterique Antichristi, qui Christum fuisse ante Mariam negabant, simplicitatem fidei evangelicae perversa maculavere doctrina. Sed dum ipse post occisionem [Edit., occasionem] Domitiani, permittente pio principe Nerva, rediret Ephesum, compulsus est ab omnibus pene tunc Asiae episcopis, et multarum Ecclesiarum legationibus, de coaeterna Patri divinitate Christi altius facere sermonem, eo quod in trium evangelistarum scriptis, Matthaei videlicet, Marci et Lucae, de humilitate eius, ac de his quae per hominem gessit, sufficiens sibi viderentur habere testimonium. Quod ille se non aliter acturum respondit, nisi indicto ieiunio omnes in commune Dominum precarentur, ut illo donante digna scribere posset. Et hoc ita patrato, instructus revelatione coelesti, ac sancti Spiritus gratia ebriatus, omnes haereticorum tenebras, patefacta subito veritatis luce, dispulit dicens: In principio erat Verbum, et Verbum erat apud Deum, et Deus erat Verbum. Atque cum trium Evangeliorum, Matthaei scilicet, Marci et Lucae, ad eum notitia pervenisset, probasse quidem dicitur fidem et veritatem dictorum; deesse tamen vidit aliqua rerum gestarum historiae, ea maxime quae primo paredicationis suae tempore Dominus gesserat. Certum est enim quod in superioribus tribus Evangeliis haec videntur sola contineri quae gesta sunt postquam Ioannes Baptista traditus et inclusus est in carcere. Denique si observes statim in initio narrationis, posteaquam refert Matthaeus de quadraginta dierum ieiunio et de tentatione eius, continuo subiecit dicens: Audiens autem quia Ioannes traditus est, discessit de Iudaea et venit in Galilaeam. Sed et Marcus similiter, Posteaquam, inquit, traditus est Ioannes, venit Iesus in Galilaeam. Lucas vero etiam, priusquam incipiat aliquid de actibus referre Iesu, dixit: Quia adiecit Herodes super omnia  mala, quae gesserat, et conclusit Ioannem in carcere. Quia, inquam, ab his haec videbantur omissa, rogatus dicitur Ioannes Apostolus ut ea, quae praeterierant priores, ante traditionem Ioannis Salvatoris gesta describeret. Et ideo dicit in Evangelio suo: Hoc fecit initium signorum suorum Iesus. Et iterum in alio loco indicat dicens: Nondum enim Ioannes erat missus in carcerem . Ex quibus constat quod ea quae antequam Ioannes traderetur, ab Iesu fuerant gesta, describit. Sed procul dubio maxime divinitatem Domini nostri Iesu Christi, qua Patri est aequalis, intendit declarare, eamque praecipue suo Evangelio, quantum inter homines sufficere credidit, commendare curavit. Itaque longe a tribus superioribus evangelistis sublimius elevatus est, ita ut eos quodammodo videas in terra cum Christo homine conversari, illum autem transcendisse nebulam qua tegitur omnis terra, et pervenisse ad liquidum coeli lumen, unde acie mentis acutissima atque firmissima videret in principio Verbum, Deum de Deo, lumen de lumine, per quem facta sunt omnia, et ipsum agnosceret carne factum, ut habitaret in nobis: quod acceperit carnem, non quod fuerit mutatus in carnem. Nisi enim carnis assumptio, servata incommutabili divinitate, facta esset, non diceretur: Ego et Pater unum sumus. Neque enim Pater et caro unum sunt. Et hoc de se ipso Domini testimonium, solus idem Ioannes commemoravit. Et, qui me videt, videt et Patrem. Et, Ego in Patre, et Pater in me. Et, Ut sint unum; sicut et nos unum sumus. Et, Quae Pater facit, haec eadem et Filius facit similiter; Et si qua alia sunt quae Christi divinitatem, in qua aequalis est Patri, recte intelligentibus intiment, plenius solus Ioannes in Evangelio suo posuit, tanquam de pectore ipsius Domini, super quod discumbere in eius convivio solitus erat, secretum divinitatis eius uberius et quodammodo familiarius biberet. Proinde, cum duae virtutes propositae sint animae humanae, una activa, altera contemplativa: illa qua itur, ista qua pervenitur; illa qua laboratur ut cor mundetur ad videndum Deum, ista qua vocatur et videtur Deus: illa est in praeceptis exercendae vitae huius temporalis, ista in doctrina vitae illius sempiterna. Ac per hoc illa operatur, ista requiescit: quia illa est in purgatione peccatorum, ista in lumine purgatorum: ac per hoc, in hac vita mortali, illa est in opere bonae conversationis, ista vero magis in fide, et apud per paucos per speculum in aenigmate, et ex parte in aliqua visione incommutabilis Veritatis. Ex quo intelligi datur, si diligenter advertas, tres evangelistas, temporalia facta Domini et dicta, quae ad informandos mores vitae paresentis maxime valerent, copiosius prosecutos, circa illam activam fuisse versatos; Ioannem vero facta Domini multo pauciora narrantem, dicta vero eius, ea praesertim quae Trinitatis unitatem et vitae aeternae felicitatem insinuarent, diligentius et uberius conscribentem, in virtute contemplativa commendanda, suam continuationem atque praedicationem tenuisse. Iste est siquidem Ioannes, unus ex discipulis Christi, quem Dominus de fluctivaga nuptiarum tempestate virginem vocavit. Cuius virginitatis in hoc duplex testimonium in Evangelio datur, quod et prae caeteris dilectus a Deo dicitur; et huic matrem suam de throno crucis commendavit, dicens [Beda, commendavit Deus], ut virginem virgo servaret. Qui singulari privilegio meruit castitatis, ut caeteris omnibus miraculorum Christi scriptoribus altius divinae maiestatis simul caperet ac patefaceret arcanum. Neque enim frustra in coena mystica supra pectus Iesu recubuisse perhibetur; sed per hoc verissime docetur quia coelestis haustum sapientiae caeteris excellentius de sanctissimo eiusdem pectoris fonte potaverit. Unde et merito in figura quatuor animalium aquilae volanti comparatur; cunctis quippe avibus aquila celsius volare, cunctis animantibus clarius solis radiis infigere consuevit obtutus. Ita beatus Ioannes sublimius aeternae nativitatis Christi mysteria conspexit. Iste prior laborantibus in piscatione discipulis, Christum in littore stantem, reteque in dexteram navigii mittere iubentem agnovit, dicens Petro: Dominus est. Iste est unus de illis de quibus Propheta praedixit: Coeli enarrant gloriam Dei (Psal. XVIII, ). Unde filius tonitrui ab ipso Domino appellatur, quia hoc mirabile et omnibus saeculis  inauditum, ex coelesti claritate intonuit prooemium dicens: In principio erat Verbum, et Verbum erat apud Deum, et Deus erat Verbum. Quae verba semper sunt pura fide veneranda ac perpetua religione colenda, non humanae coniecturae ratiunculis nimium discutienda, quae in plerisque fallitur, dum se putat agnoscere quae humani sensus excedunt indagationem. Tamen quidquid inde pia charitas et humilis inquisitio intelligere potuit, in sacratissimis sanctorum Patrum scriptis, licet sparsim, dicta inveniuntur: sicut etiam et in toto eiusdem Evangelii textu, plurima a catholicis doctoribus leguntur exposita, pro opportunitate loci vel temporis, vel confirmatione orthodoxae fidei, nec non contra haereticas pravitates, in defensione apostolicae traditionis. Quapropter; forsan temperamentum quoddam inter meam negationem, vestramque petitionem invenire posse video, ne omnino vel charitas vestra taciturnitate mea spernatur, vel temeritas mea in vestrae petitionis obsequio reprehendatur. Solent namque medici ex multorum speciebus pigmentorum in salutem poscentis quoddam medicamenti componere genus, nec seipsos fateri praesumunt creatores herbarum vel aliarum specierum ex quarum compositione salus efficitur aegrotantium, sed ministros esse in colligendo et in unum pigmentaria manu conficiendo corpus: sic etiam, si forsitan meae devotionis labor aliquid vestrae charitati proficere valet. Nec ex quolibet paternae possessionis prato mihi flores colligendos esse censeo, sed multorum Patrum, humili corde, prona cervice, florida rura peragranda mihi esse video, ut sine periculo nominis mei satisfaciam sanctissimae voluntati vestrae. Primoque omnium sancti Augustini suffragia quaerens, qui maiori studio huius sancti Evangelii exponere nisus est sacratissima verba. Deinde ex opusculis sancti Ambrosii sanctissimi doctoris aliqua trahens; necnon ex homiliis praecipui Patris Gregorii papae, vel ex homiliis beati Bedae presbyteri, multa assumens, aliorumque sanctorum Patrum, sicut invenire potui, interpretationes posui: magis horum omnium sensibus ac verbis utens, quam meae quidquam praesumptioni committens, veluti legentium curiositas facile probare poterit: cautissimo plane stylo praevidens, divina opitulante gratia, ne quid contrarium sanctorum Patrum sensibus ponerem. Igitur et omne opus secundum capitula eiusdem Evangelii distinxi, ac sub numero septem librorum consummavi. Optans vos, septiformis Spiritus gratia inspirante pectora vestra, variis in Ecclesia Christi florere deliciis, et ambulare quotidie cum sanctis de virtute in virtutem, donec videatur Deus deorum in Sion, ubi perpetua dulcedine inter choros coelestium agminum dicatis, Beati qui habitant in domo tua, Domine, in saeculum saeculi laudabunt te. Amen.  COMMENTARIORUM IN IOANNEM LIBER PRIMUS.  CAPUT PRIMUM. In principio erat Verbum apud Deum, per quem facta sunt omnia. Ioannes missus est ante eum, qui recipientes se facit filios Dei per gratiam.  VERS. .---In principio erat Verbum, et Verbum erat apud Deum, et Deus erat Verbum. Neque enim frustra beatus Ioannes, dilectus Domini discipulus, in coena supra pectus Iesu recubuisse perhibetur. Sed per hoc typice docetur, quia coelestis haustum sapientiae caeteris excelsius  de sanctissimo eiusdem pectoris fonte potaverit. Unde ex merito in figura quatuor animalium aquilae volanti comparatur. Cunctis quippe avibus aquila celsius volare, cunctis animantibus clarius solis radiis infigere consuevit obtutus. Et caeteri evangelistae quasi in terra ambulant cum Domino, qui, temporalem eius generationem pariter et temporalia facta sufficienter exponentes, pauca de divinitate dixerunt. Hic autem quasi ad coelum volat cum Domino, qui, perpauca de temporalibus eius actis edisserens, aeternam divinitatis eius potentiam, per quem omnia facta sunt, sublimius mente volando et limpidius speculando cognovit, ac nobis cognoscendam scribendo contradidit. Ergo alii evangelistae Christum ex tempore natum describunt, Ioannes eumdem in principio iam fuisse testatur discens: In principio erat Verbum. Quod duobus modis intelligitur. Nam Pater principium est, quasi dixisset: In Patre. In Patre est Filius, quem Verbum nominavit iste evangelista. Nec nos movere debet quod in sequentibus huius Evangelii, Iudaeis interrogantibus quis esset ipse Deus, Dei Filius  respondit, Principium, qui et loquor vobis (Ioan. VIII, ). Si enim Filius principium est [Al., Si enim Filius generatus non esset a Patre], qui habet Patrem, quanto facilius Deus Pater intelligendus est esse principium, qui habet quidem Filium, cui Pater sit; Filius enim, Patris est Filius; et Pater utique Filii Pater est, et Pater Deus, sed non de Deo Deus; Filius verus Deus de Deo est. Et Pater dicitur lumen, sed non de lumine: Filius dicitur lumen, sed lumen de lumine. Sic Pater principium, sed non de principio: Filius principium, sed a principio principium. Quod enim erat in principio, non finitur tempore, non principio inchoatur [Ms. et Beda, nec principio praevenitur, om. lin. seq.]. Filius principium non finitur tempore, non principio praevenitur, sive ad creaturarum principium vel temporum velis referre quod ait: In principio erat Verbum. Quidquid creaturarum, quodcunque principium habuit ut esset, erat tunc Verbum Dei, per quod facta sunt omnia. Ideo quater dicit evangelista, Erat, erat, erat, erat, ut intelligeres omni tempore praevenisse coaeternum Deo Patri Verbum. Alii evangelistae inter homines subito apparuisse Dei Filium demonstrant; beatus Ioannes apud Deum semper fuisse declarat, dicens: Et Verbum erat apud Deum. Alii eum verum hominem, ille ipsum verum confirmat esse Deum, dicens: Et Deus erat Verbum. Alii hominem eum apud homines temporaliter conversatum, ille Deum apud Deum in principio manentem ostendit, dicens : Hoc erat in principio apud Deum. Si etiam superius principium ad Patrem referri [Ms., referre] placet, et hoc sequens principium ad creaturas, intelligitur aeternaliter Verbum, id est Filium, esse in Patre, et omne creaturarum principium sua essentia praeire. Alii magnalia quae in homine gessit perhibent, ille quod omnem creaturam visibilem et invisibilem per ipsum Deus fecerit, docet, dicens: Omnia per ipsum facta sunt, et sine ipso factum est nihil. Si enim nihil creaturarum sine ipso factum est, patet profecto quia ipse creatura non est, per quem omnis creatura facta est. Et ne quis audiens factam per Dei Filium creaturam, mutabilem credat eius voluntatem, quasi qui subito vellet facere creaturam, quam ab aeterno nunquam ante fecisset; manifeste docet Evangelista, factam quidem in tempore creaturam, sed in aeterna Creatoris sapientia, quando et qualis crearetur, semper fuisse dispositum, et hoc est quod ait: VERS. .---Quod factum est, in ipso vita erat. Id est, quod factum in tempore, sive vivum, sive vita carens apparuit, omne hoc in spiritali factoris ratione quasi semper vixerat, et vivit; non quia coaeternum est Creatori quod creavit, sed quia coaeterna est illi ratio voluntatis suae, in qua ab aeterno habuit et habet quid et quando creavit; qualiter creatum gubernet, ut maneat; ad quem finem singula quae creavit perducat. Ideo ita distinguendum et subinferendum est, quasi alia voce, In ipso vita erat. Quia quidquid per ipsum factum est, etiam et in ipso vivit. Sicut ars in animo artificis vivit, licet arca vel aliud aliquid ab ipso factum, pereat. Sequitur: Et vita erat lux hominum. Quo verbo aperte docetur quod ipsa vitalis ratio, per quam omnia disposita sunt et reguntur, non omnem creaturam, sed rationabilem tantum, ut sapere possit, illuminat. Homines namque, qui ad imaginem Dei facti sunt, percipere sapientiam possunt, animalia non possunt. Sed et animalis quicunque est homo, non percipit ea quae sunt Spiritus Dei. Unde bene cum dixisset: Et vita erat lux hominum, subiunxit et de his qui, ab humanae conditionis honore procul recedentes, comparati sunt iumentis insipientibus, et similes facti sunt illis, atque ideo recte veritatis luce privantur. VERS. .---Et lux, inquit, in tenebris lucet, et tenebrae eam non comprehenderunt. Lux quippe est hominum Christus, quia omnia, quae illuminari merentur, corda hominum suae praesentia cognitionis illustrat. Tenebrae autem stulti sunt et iniqui quorum caeca praecordia, lux aeternae sapientiae, qualia sint, manifeste cognoscit, quamvis ipsi radios eiusdem lucis nequaquam capere per intelligentiam possint; veluti si quilibet caecus iubare solis perfundatur, nec tamen ipse solem, cuius lumine perfunditur, aspiciat; talibus divina consuluit misericordia, qualiter pervenire possint, ut illam veram lucem cernerent, et  essent filii lucis, qui fuerunt filii tenebrarum. Et huius cognitionis initium fuit, quod sequitur: VERS. , .---Fuit homo missus a Deo, cui nomen erat Ioannes; hic venit in testimonium, ut testimonium perhiberet de lumine, ut omnes crederent per illum. Non ait, ut omnes crederent in illum. Maledictus enim homo, qui confidit in homine, et ponit carnem brachium suum. Sed ut omnes, inquit, crederent per illum, hoc est, ut per illius testimonium crederent in lucem, quam necdum videre noverant, Dominum videlicet Iesum Christum, qui de seipso testatur: Ego sum lux mundi: qui sequitur me, non ambulabit in tenebris, sed habebit lumen vitae. Sequitur: VERS. , .---Non erat ille lux, sed ut testimonium perhiberet de lumine; erat lux vera, quae illuminat omnem hominem venientem in mundum. Et sancti quidem homines lux sunt recte vocati, dicente ad eos Domino: Vos estis lux mundi (Matth. V, ). Et apostolo Paulo: Fuistis aliquando tenebrae, nunc autem lux in Domino. Sed multum distat inter lucem quae illuminatur, et lucem quae illuminat; inter eos qui participationem verae lucis accipiunt ut luceant, et ipsam lucem perpetuam, quae non solum in se ipsa lucere, sed et sua praesentia, quoscunque attigerit, illustrare sufficit. Ad huius comparationem verae lucis, non tantum minores quilibet electi, verum etiam ipse Ioannes, quo maior inter mulierum nemo surrexit, lux non esse asseritur, ut videlicet Christus non esse, quod putabatur, monstretur. Ille enim, ut scriptum est: Erat lucerna ardens, et lucens . Ardens scilicet fide et dilectione, lucens verbo et actione. Gratiam vero lucis pectoribus infundere, solius est eius de quo dicit: Erat lux vera, quae illuminat omnem hominem venientem in mundum; omnem videlicet, qui illuminatur, sive naturali ingenio, seu sapientia divina. Sicut enim nemo a se ipso esse, ita etiam nemo a se ipso sapiens esse potest, sed illo illustrante, de quo scriptum est: Omnis sapientia a Domino Deo est (Eccli. I, ). Cuius utramque naturam, et divinam videlicet qua semper ubique totus manet, et humanam ex qua in tempore natus, loco inclusus apparuit, consequenter evangelista descripsit, dicens: VERS. , .---In mundo erat, et mundus per ipsum factus est, et mundus eum non cognovit. In propria venit, et sui eum non receperunt. In mundo erat, et mundus per ipsum factus est, quia Deus erat, quia totus ubique, quia suae praesentia maiestatis, sine labore regens et sine onere continens quod fecit. Et mundus eum non cognovit. Quia lux in tenebris lucet, et tenebrae eam non comprehenderunt. Mundum namque hoc in loco dicit homines, mundi amore deceptos, atque inhaerendo creaturae, ab agnoscenda creatoris sui maiestate reflexos. In propria venit, quia in mundo, quem per divinitatem fecit, per humanitatem natus apparuit. In propria venit, quia in gente Iudaea, quam sibi prae caeteris nationibus speciali gratia copulaverat, incarnari dignatus est. In mundo erat ergo, et in mundum venit. In mundo erat per divinitatem: in mundum venit per incarnationem. Venire quippe et abire, humanitatis est; manere et esse, divinitatis. Quia ergo, cum in mundo esset per divinitatem, mundus eum non cognovit, dignatus est venire in mundum per humanitatem, ut vel sic eum mundus cognosceret. Sed videamus quid sequitur In propria venit, et sui eum non receperunt. Quem enim in potentia divinitatis cuncta creantem regentemque cognoverant, ipsum in carnis infirmitate, miraculis coruscantem recipere noluerunt. Et quod gravius est, sui eum non receperunt, homines scilicet, quos ipse creavit; Iudaei, quos peculiarem sibi elegerat in plebem, quibus suae cognitionis revelaverat arcanum, quos mirificis patrum glorificaverat actis, quibus suae legis doctrinam contulerat, ex quibus se incarnandum promiserat, et in quibus se incarnatum, ut promiserat, ostendit, ipsi eum recipere venientem magna ex parte recusarunt. Neque enim omnes recusarunt; alioquin nullus esset salvus, et supervacua eius esset incarnatio. Nunc autem multi eum ex utroque populo non credendo  receperunt: de quibus evangelista consequenter insinuat dicens:  VERS. .---Quotquot autem receperunt eum, dedit eis potestatem filios Dei fieri, his qui credunt in nomine eius. Consideremus, fratres charissimi, quanta gratia Redemptoris nostri, quam magna sit multitudo dulcedinis eius. Unicus ex Patre natus est, et noluit remanere unus. Descendit ad terram, ubi fratres sibi, quibus regnum Patris sui dare posset, acquireret. Deus ex Deo natus est, et noluit Dei tantum Filius manere; hominis quoque filius fieri dignatus est, non amittens quod erat, sed assumens quod non erat; ut per hoc homines in Dei filios transferret, gloriaeque suae faceret cohaeredes, qui, quod ipse semper habebat per naturam, inciperent habere per gratiam. Consideremus, quanta virtus est fidei, cuius merito potestas datur hominibus filios Dei fieri. Unde bene scriptum est, quia iustus ex fide vivit. Vivit iustus ex fide, non illa quae labiorum tantum confessione profertur, sed ea quae per dilectionem operatur. Alioquin fides, si non habeat opera, mortua est in semetipsa (Iacob. II, ). Nullus seipsum despiciat, nullus de sua salute desperet, curramus omnes, curramus singuli, ut qui eramus longe, mereamur fieri prope in sanguine Christi. Videamus quod dicitur: Quia quotquot receperunt eum, dedit eis potestatem filios Dei fieri; Quotquot, inquit, receperunt eum. Non est enim personarum acceptor Deus, sed in omni gente, qui timet eum et operatur iustitiam, acceptus est illi. Quo autem ordine credentes filii Dei possunt fieri, et quantum haec generatio a carnali distet, subsecutus evangelista designat. VERS. .---Qui non ex sanguinibus, inquit, neque ex voluntate carnis, neque ex voluntate viri, sed ex Deo nati sunt. Carnalis quippe nostra singulorum generatio, ex sanguinibus, id est, ex semine maris et feminae, a coniugii duxit originem complexu. At vero spiritalis Spiritus sancti gratia ministratur, quam carnaliter distinguens Dominus ait: Nisi quis renatus fuerit ex aqua et spiritu, non potest introire in regnum Dei. Quod natum est ex carne, caro est, et quod natum est de spiritu, spiritus est. Verum ne quis hominum dubitet filium se Dei cohaeredem Christi posse fieri, dat exemplum evangelista, quia et ipse Filius Dei homo fieri, et habitare inter homines dignatus sit, ut humanae particeps existendo fragilitatis, homines divinae virtutis suae donaret esse participes. VERS. .---Et Verbum, inquit, caro factum est, et habitavit in nobis. Quod est dicere, et Filius Dei homo factus est, et inter homines conversatus est. Solet namque Scriptura modo animae, modo carnis vocabulo, totum designare hominem; animae videlicet, ut scriptum est: Quia descendit Iacob in Aegyptum, in animabus septuaginta; carnis vero, ut rursus scriptum est: Et videbit omnis caro salutare Dei. Neque enim vel animae sine corporibus in Aegyptum descendere, vel caro sine anima videre aliquid potest; sed hic per animam, totus homo, ibi signatur per carnem. Sic ergo hoc in loco, quod dicitur: Et Verbum caro factum est, nihil aliud debet intelligi, quam si diceretur: Et Deus homo factus est, carnem videlicet induendo et animam. Ut sicut quisque nostrum unus homo ex carne constat et anima, ita unus ab incarnationis tempore Christus ex divinitate, carne et anima constat: Deus ab aeterno in aeternum existens verus, ut erat, hominem ex tempore assumens in unitatem suae personae verum, quem non habuerat. Sequitur: Et vidimus gloriam eius, gloriam quasi unigeniti a Patre, plenum gratiae et veritatis. Gloriam Christi quam ante incarnationem videre non poterant homines, post incarnationem viderunt, aspicientes humanitatem miraculis refulgentem, et intelligentes divinitatem intus latitantem; illi maxime, qui et eius claritatem, ante passionem transfigurati in monte sancto, contemplari meruerunt, voce delapsa ad eum huiuscemodi a magnifica gloria: Hic est Filius meus dilectus, in quo mihi complacui. Et post passionem, resurrectionis, ascensionisque ipsius gloria conspecta, Spiritus eius sunt dono mirifice refecti. Quibus omnibus manifeste cognoverunt, quod huiusmodi gloria non cuilibet sanctorum, sed illi soli homini, qui esset in divinitate unigenitus a Patre, conveniret. Quod autem sequitur: Plenum gratiae et veritatis. Gratiae plenus erat et est, homo Christus Iesus, cui singulari munere prae caeteris mortalibus  datum est, ut statim ex quo in utero virginis concipi et homo fieri inciperet, verus esset et Deus. Unde et eadem gloriosa semper virgo Maria, non solum hominis Christi, sed et Dei genitrix recte credenda et confitenda est. Idem veritatis plenus erat et est, ipsa videlicet Verbi divinitate, quae hominem illum singulariter electum, cum quo una Christi persona esset, assumere dignata est; non aliquid suae divinae substantiae, ut haeretici volunt, in faciendam hominis naturam commutans; sed ipse apud Patrem manens, totum quod erat, totam de semine David naturam veri hominis quam non habebat, suscipiens. VERS. .--- Ioannes testimonium perhibet de ipso. Redemptoris nostri praecursor testimonium de ipso perhibens, celsitudinem humanitatis eius pariter et divinitatis aeternitatem manifesta voce pronuntiat. Clamat enim dicens: Hic erat, quem dixi vobis, qui post me venturus est, ante me factus est, quia prior me erat. In eo namque quod ait, qui post me venturus est, ordinem humanae dispensationis, qua post eum natus, post eum etiam praedicaturus, baptizaturus, signa facturus, et mortem erat passurus insinuat. In eo vero quod subiungit, ante me factus est, sublimitatem eiusdem humanitatis, qua caeteris omnibus creaturis erat merito praeferenda, designat. Quod enim ait, ante me, non ad ordinem temporis, sed ad distantiam pertinet dignitatis, iuxta quod de Ioseph filiis benedicente Iacob scriptum est: Constituitque Ephraim ante Manassen, ubi recte potuit dicere Manasses, qui post me venit, ante me factus est, id est, qui post me natus est, potentia me regni antecessit. Quemadmodum Ioannes de Domino, qui post me, inquit, venturus est, ante me factus est, id est, qui post me ad praedicandum venturus est, culmine me regni et sacerdotii perennis antecellit. Quare autem is qui post eum venturus erat, eum dignitate antecelleret, aperuit, cum subiunxit: Quia prior me erat, id est, quia aeternus ante saecula Deus erat, propterea me licet posterior natus, gloria maiestatis etiam in assumpta humanitate praeibit. Exposito autem evangelista praecursoris Domini testimonio quod de illo perhibuerat, reddit statim suae quoque assertionis, quod coeperat, illi testimonium dare. Nam sequitur: VERS. .---Et de plenitudine eius nos omnes accepimus gratiam pro gratia. Superius namque dixit: Quia Verbum caro factum est, et habitavit in nobis, et vidimus gloriam eius gloriam quasi unigeniti a Patre plenum gratiae et veritatis. Quod cum praecursoris quoque eius testimonio confirmasset, dicentis: Hic erat quem dixi vobis, qui post me venturus est, ante me factus est, quia prior me erat, rursus ipse, quod coeperat exsequitur dicens: Et de plenitudine eius nos omnes accepimus gratiam pro gratia. Plenus quippe erat Dominus Spiritu sancto, plenus gratia et veritate, quia sicut Apostolus ait: In ipso habitat omnis plenitudo divinitatis corporaliter; de cuius plenitudine nos omnes  accepimus, quia unicuique nostrum data est gratia, secundum mensuram donationis Christi. De solo namque mediatore Dei et hominum, homine Iesu Christo veraciter dici potuit: Et requiescet super eum spiritus Domini, spiritus sapientiae et intellectus, spiritus consilii et fortitudinis, spiritus scientiae et pietatis, et replebit eum spiritus timoris Domini . Omnes vero sancti non plenitudinem spiritus eius, sed de plenitudine eius, quantum ille donat, accipiunt. Quia alii per Spiritum datur sermo sapientiae, alii sermo scientiae, secundum eumdem Spiritum. Alteri fides in eodem Spiritu, alii gratia sanitatum in uno Spiritu. Alii operatio virtutum, alii prophetatio, alii discretio spirituum, alii genera linguarum, alii interpretatio sermonum. Haec autem omnia operatur unus atque idem Spiritus, dividens singulis prout vult. Quia ergo de plenitudine conditoris nostri, non quidam , sed omnes, quidquid boni accepimus, habemus, curandum summopere est ne quispiam de bona se sua actione vel cogitatione incautus extollat; ne si ingratus largitori remanserit, perdat bonum quod accepit. Cum autem dixisset evangelista, nos omnes de plenitudine Christi accepisse, confestim subiunxit et ait: Gratiam pro gratia. Geminam ergo nos gratiam accepisse testatur, unam videlicet in praesenti, alteram vero in futuro. In praesenti quidem fidem, quae per dilectionem operatur; in  futuro autem vitam aeternam. Fides quidem, quae per dilectionem operatur, gratia Dei est, quia quod credimus, et [Ms., quia ut crederemus, ut] ut diligamus, ut operemur bona quae novimus, non ullis praecedentibus meritis nostris, sed ipso largiente percepimus, qui dicit: Non vos me elegistis, sed ego elegi vos, et posui vos, ut eatis et fructum afferatis. Et ut vitam, propter fidem et dilectionem, per opera bona percipiamus aeternam, gratia Dei est; quia ne a bono deviemus itinere, ipso duce semper opus habemus, cui dicitur: Deduc me, Domine, in via tua, et ambulabo in veritate tua. Notandum est quod quidam libri habent, Nos omnes accepimus de plenitudine eius, et gratiam pro gratia. Aliquid primo de plenitudine eius accepimus; et postea gratiam pro gratia, id est, de plenitudine eius accepimus remissionem peccatorum; et gratiam, id est, vitam aeternam, pro gratia fidei, quae per dilectionem operatur. Quae omnia ex uno fonte plenitudinis Christi nobis provenire certissimum est. Quid ergo accepimus de plenitudine bonitatis illius? Scilicet remissionem peccatorum, ut iustificemur in fide. Insuper quid? Et gratiam pro gratia, id est pro gratia, in qua, ex fide vivimus, recepturi sumus aliam. Quid tamen, nisi gratiam? hoc est, vitam aeternam. Sequitur: VERS. .--- Quia lex per Mosen data est, gratia et veritas per Iesum Christum facta est. Lex quidem per Moysen data est, in qua quod agendum, quod vitandum sit, coelesti iure decernitur. Sed quod illa praecipit, non nisi gratia Christi completur. Illa siquidem monstrare peccatum, iustitiam docere, et transgressores sui reos ostendere valebat. Porro gratia Christi diffusa per spiritum charitatis in cordibus fidelium facit, ut quod lex praecipit impleatur. Unde illud quod scriptum est, non concupisces, lex est per Moysen, quae iubet; sed per Christum fit gratia, quando quod iubetur, impletur. Veritas autem facta est per Christum, quia umbram habebat lex futurorum bonorum, non ipsam imaginem rerum. Et sicut alibi dicit Apostolus: Omnia in figura contingebant illis. Sed pro umbra lucem veritatis, pro figura legis ipsam imaginem rerum quae figurabatur, exhibuit Christus, quando data spiritus gratia, aperuit discipulis suis sensum ut intelligerent Scripturas. Lex per Moysen data est, cum populus aspersione sanguinis agni mundari praeceptus est. Gratia et veritas quae in lege figurabatur, per Iesum Christum facta est, cum ipse passus in cruce, lavit nos a peccatis nostris in sanguine suo. Lex per Moysen data est, quia populum praeceptis salutaribus instituit, quae si servaret [Al., instituit si haec servaret], terram repromissionis intraturum et in ea perpetuo victurum promisit; sin alias, prosternendum ab hostibus praedixit. Gratia et veritas per Iesum Christum facta est, quia dato spiritus sui dono, et legem spiritaliter intelligi ac servare posse donavit: et eos qui servant, in veram coelestis vitae beatitudinem, quam terra repromissionis signabat, introducit. Quae sit autem summa gratiae et veritatis, quae per Iesum Christum facta est, evangelista subdendo manifestat: VERS. .---Deum nemo vidit unquam; unigenitus Filius, qui est in sinu Patris, ipse enarravit. Nulla etiam gratia maior hominibus dari, nulla veritas altior potest ab hominibus cognosci, quam ea de qua unigenitus Filius Dei suis fidelibus narrans: Beati, inquit, mundo corde, quoniam ipsi Dominum [Ms., Deum] videbunt. Et de qua Patri supplicans ait: Haec est autem vita aeterna, ut cognoscant te verum, et unum Deum, et quem misisti Iesum Christum. Quae nimirum beatissima perceptio gratiae et veritatis, quoniam in huius saeculi vita fieri non potest, recte dicitur: Deum nemo vidit unquam, id est, nemo corruptibili adhuc, et mortali carne circumdatus, incircumscriptam divinitatis potest lucem contueri. Unde manifestius dicit Apostolus: Quem nemo vidit hominum, nec videre potest. Nemo enim hominum dicitur, id est, nemo humano adhuc habitu aggravatus, humana conversatione caducus. Hinc est enim, quod Moyses, qui Deum, quem in angelo videbat, in ipsa eius natura videre desiderans orabat: Si inveni gratiam in conspectu tuo, ostende mihi gloriam tuam, audivit: non poteris videre faciem meam, non enim videbit me homo et vivet (Exod. XX, -). Qua autem ratione ad visionem incommutabilis et aeterni luminis pervenire debeat, evangelista consequenter exposuit, dicens:  Unigenitus Filius, qui est in sinu Patris, ipse enarravit. Cui simile est, quod Dominus ait: Nemo venit ad Patrem nisi per me; et alibi: Nemo novit Filium nisi Pater, neque Patrem quis novit, nisi Filius, et cui voluerit Filius revelare . Ipsius quippe ducatu ad Patrem venire, ipsius magisterio Patrem et Filium, nec non et Spiritum sanctum Deum et Dominum nosse debemus: quia nimirum ipse homo factus pro nobis, in hominis habitu loquens nobis, quid de sanctae Trinitatis unitate recte sentiendum, qualiter ad eius contemplationem fidelibus properandum, quibus actibus ad hanc sit perveniendum, clara luce revelavit. Ipse sacramentis suae incarnationis nos imbuens, sui nos spiritus charismatibus sanctificans, ut ad hanc venire valeamus, adiuvat. Ipse peracto in hominis forma iudicio, novissime [Ms., iudicio novissimo] ad visionem nos divinae maiestatis sublimiter introducet atque arcana nobis regni coelestis mirabiliter enarrabit . Sane quod ait: Qui est in sinu Patris, in secreto Patris significat. Neque enim sinus Patris pueriliter est cogitandus, in similitudinem nostri sinus, quem habemus in vestibus; aut putandus est Deus, qui humanorum forma membrorum compaginatus non est, sic sedere quemadmodum nos. Sed quia sinus noster intus est, more nostro loquens Scriptura, in sinu Patris esse dicit quem in secreto Patris, quo humanus intuitus pertingere non valet, semper manentem vult intelligi. Non tunc autem solum enarrabit [Ms., enarravit] unigenitus Filius Deum, id est, sanctae et individuae Trinitatis, quae est unus Deus, gloriam manifestabit hominibus, cum post universale iudicium omnes pariter electos ad visionem claritatis eius inducet: sed et quotidie narrat, cum singulis quibusque fidelium perfectorum mox a carnis corruptione solutis, implere coeperit, quod promisit: Qui diligit me, diligetur a Patre meo, et ego diligam eum, et manifestabo ei meipsum. Meipsum, inquit, manifestabo dilectoribus meis, ut quem in sua cognoverunt mortalem, in mea tamen natura, Patri et Spiritui sancto videre possint aequalem. CAPUT II. Ioannes negat se esse Christum, sed missum se ante ipsum, vocemque clamantis in deserto secundum Isaiam enuntiat.  VERS. .---Hoc est testimonium Ioannis, quando miserunt Iudaei ab Hierosolymis sacerdotes et levitas ad eum, ut interrogarent eum: Tu quis es, etc.  Ex his verbis Ioannis humilitas commendatur, qui cum tantae virtutis esset, ut Christus credi potuisset, elegit solide subsistere in se, ne humana opinione raperetur inaniter super se. VERS. .---Et confessus est, et non negavit, et confessus est, quia non sum ego Christus. Sed quia dixit, Non sum, negavit plane quod non erat, sed non negavit quod erat; ut veritatem loquens, eius membrum fieret cuius sibi nomen fallaciter non usurparet. Cum ergo non vult appetere nomen Christi, factus est membrum Christi: quia dum infirmitatem suam studuit humiliter agnoscere, illius celsitudinem meruit veraciter obtinere. Quisnam sit, continuo exprimit, cum subiungit: VERS. .---Ego vox clamantis in deserto. Scitis quia unigenitus Filius Verbum Patris vocatur, Ioanne attestante, qui ait: In principio erat Verbum, et Verbum erat apud Deum, et Deus erat Verbum, et ex ipsa vestra locutione cognoscitis, quia prius vox sonat, ut verbum postmodum possit audiri. Ioannes ergo vocem se esse asserit, quia Verbum praecedit. Adventum itaque Dominicum praecurrens vox dicitur, quia per eius ministerium, Patris verbum ab hominibus auditur; qui etiam in deserto clamat, quia derelictae ac destitutae Iudaeae, solatium redemptoris annuntiat. Quid autem clamet insinuat, cum subiungit: Dirigite viam Domini, sicut dixit Isaias propheta. Via Domini ad cor dirigitur, cum veritatis sermo humiliter auditur. Via Domini ad cor dirigitur, cum ad praeceptum vita praeparatur. Unde scriptum est: Si quis diligit me,  sermonem meum servabit, et Pater meus diliget eum, et ad eum veniemus, et mansionem apud eum faciemus . Quisquis ergo in superbia mentem elevat, quisquis avaritiae aestibus anhelat, quisquis se luxuriae inquinationibus polluit, cordis ostium contra veritatem claudit; et ne ad se Dominus veniat, claustra animi seris vitiorum damnat. Sed adhuc qui missi sunt, percunctantur. VERS. .---Quid ergo baptizas, si tu non es Elias, neque Christus, neque propheta? Quod quia non studio cognoscendae veritatis, sed malitia exercendae aemulationis dicitur, evangelista tacite innotuit, cum subiunxit: VERS. .---Et qui missi fuerant, erant ex Pharisaeis. Ac si aperte dicat: Illi Ioannem de suis actibus requirunt, qui doctrinam nesciunt quaerere, sed invidere. Sed sanctus quisque, etiam cum perversa mente requiritur, a bonitatis suae studio non mutatur. Unde Ioannes quoque ad verba invidiae, praedicamenta respondit vitae. Nam protinus adiungit: VERS. .---Ego baptizo in aqua: medius autem vestrum stetit, quem vos nescitis. Ioannes non spiritu, sed aqua baptizat, quia peccata solvere non valens, baptizatorum corpora aqua lavat, sed tamen per veniam non lavat. Cur ergo baptizat, qui peccata per baptisma non relaxat, nisi ut praecursionis suae ordinem servans, qui nasciturum nascendo praevenerat, baptizaturum quoque Dominum baptizando praeveniret? Et qui praedicando factus est praecursor Christi, baptizando etiam praecursor eius fieret, imitatione sacramenti? Qui inter haec mysterium Redemptoris nostri annuntians, hunc in medio hominum et stetisse asserit et nesciri; quia per carnem Dominus apparens, et visibilis stetit corpore et invisibilis maiestate. De quo etiam subdidit: Qui post me venit, ante me factus est. Sic namque dicitur: Ante me factus est, ac si dicatur, ante positus. Post me ergo venit, quia postmodum natus; ante autem factus est, quia mihi praelatus. Sed haec paulo superius dicens, etiam praelationis eius causas aperuit cum subiunxit: Quia prior me erat. Ac si aperte dicat: inde me etiam post natus superat, quo eum nativitatis suae tempora non augustant. Nam qui per matrem in tempore nascitur, sine tempore est a Patre generatus: cui quantae reverentiae humilitatem debeat, subdendo manifestat, cum ait: VERS. .---Cuius non sum dignus solvere corrigiam calceamenti. Mos apud veteres fuit, ut si quis eam quae sibi competeret, accipere uxorem nollet, ille ei calceamentum solveret, qui ad hanc sponsus iure propinquitatis veniret. Quid igitur inter homines Christus, nisi sanctae Ecclesiae sponsus apparuit? De quo et idem Ioannes dicit: Qui habet sponsam, sponsus est. Sed quia Ioannem homines Christum esse putaverunt, quod idem Ioannes negat, recte se indignum esse ad solvendum corrigiam eius calceamenti denuntiat. Ac si aperte dicat: Ego Redemptoris vestigia denudare non valeo, quia sponsi nomen mihi immeritus non usurpo. Quod tamen intelligi et aliter potest. Quis enim nesciat quod calceamenta ex mortuis animalibus fiant? Incarnatus vero Dominus veniens, quasi calceatus apparuit, qui in divinitate sua morticina  nostrae corruptionis assumpsit. Unde etiam per Prophetam dicit: In Idumeam extendam calceamentum meum. Per Idumeam quippe gentilitas designatur. In Idumeam ergo Dominus calceamentum suum se extendere asserit, quia dum per carnem gentibus innotuit, quasi calceata ad nos divinitas venit. Sed huius incarnationis mysterium humanus oculus penetrare non sufficit. Investigari enim nullatenus potest, quomodo incorporatur [Greg., corporatur] verbum; quomodo summus et vivificator spiritus intra uterum matris animatur; quomodo is qui initium non habet, et existit et concipitur. Corrigia vero calceamenti est ligatura mysterii. Ioannes itaque solvere corrigiam calceamenti eius non valet, quia incarnationis mysterium nec ipse investigare sufficit, qui hanc per prophetiae spiritum agnovit. Quid est ergo dicere, Non sum dignus solvere corrigiam calceamenti eius, nisi aperte et humiliter suam ignorantiam profiteri? Ac si patenter dicat: Quid mirum, si mihi ille praelatus est, quem post me quidem natum considero, sed nativitatis eius mysterium non apprehendo?  VERS. .---Haec in Bethania facta sunt trans Iordanem, ubi erat Ioannes baptizans. Bene praecursor Domini nostri in Bethania dicitur baptizasse; nam Bethania domus obedientiae interpretatur; ut demonstraret per obedientiam fidei omnes ad Christi baptisma debere pervenire. Sicut Magis mandatum est per aliam viam reverti in patriam, ita nobis praeceptum est per aliam ad paradisi gaudia pervenire: nam nostri parentes per inobedientiae culpam inde eiecti sunt; nos vero per obedientiae bonum et observationem mandatorum Dei, ad aeternae beatitudinis paradisum pervenire debemus. VERS. .---Altera die vidit Ioannes Iesum ad se venientem. Ioannes interpretatur gratia Dei. Altera dies populo Christiano est sub gratia, qui pretioso sanguine Christi redemptus est. Altera dies fuit populo priori sub lege, qui mystice sanguine agni redemptus est a servitute Aegyptiaca. Ille agnus significabat istum agnum, quem praesentem beatus Baptista digito ostendebat, dicens:  Ecce Agnus Dei, ecce qui tollit peccata mundi. Ecce agnus Dei, ecce innocens et ab omni peccato immunis, ut pote qui os quidem de ossibus Adam, et carnem de carne Adam, sed nullam de carne peccatrice traxit maculam culpae. Ecce qui tollit peccata mundi; ecce qui iustus inter peccatores, mitis inter impios, hoc est, quasi agnus inter lupos apparens, etiam peccatores et impios iustificandi habet potestatem. Quomodo autem peccata mundi tollat, quo ordine iustificet impios, apostolus Petrus ostendit, qui ait: Non corruptibilibus, argento vel auro redempti estis de vana vestra conversatione paternae traditionis, sed pretioso sanguine, quasi agni incontaminati, et immaculati Iesu Christi. Sequitur: VERS. .---Ioannes testimonium perhibet de Domino. Hic est de quo dixi, post me venit vir, qui ante me factus est, quia prior me erat. Post me venit vir, post me natus est in mundo, post me praedicare incipiet mundo; qui ante me factus est, qui me potentia maiestatis tantum, quantum praeconem iudex, quantum sol Luciferum, licet post apparens, antecellit. Quia prior me erat, quia in principio erat Verbum, et Verbum erat apud Deum, et Deus erat Verbum. Post me venit vir, tempus humanae nativitatis designat, in quo Ioanne posteriorem Christum intellige; Qui ante me factus est, primatum regiae potestatis, quo etiam angelis praesidet, intuere; quia prior me erat, aeternitatem divinae maiestatis, qua Patri est aequalis, intellige. Post me venit vir, qui ante me factus est, quia prior me erat. Post me venit humanitate, qui ideo me praecellit dignitate, quia prior me erat divinitate. VERS. .---Et ego nesciebam, inquit, eum. Certum est quia sciebat Dominum Ioannes, cui testimonium perhibere missus est, quem iudicem omnium venturum praedicabat, dicens: Cuius ventilabrum in manu sua, et permundabit aream suam (Matth. III, ); a quo Spiritum sanctum dari debere testabatur, ipse vos baptizabit, inquiens, Spiritu sancto; a quo se ipsum ablui desiderabat, dicens: Ego debeo a te baptizari, et tu venis ad me? Quomodo ergo dicit, et ego nesciebam eum, nisi quia eum quem et antea noverat, perfectius iam cum baptizaretur agnovit? Quem mundi Salvatorem et iudicem noverat, huius potentiam maiestatis altius, Spiritu sancto super eum descendente, cognovit. Neque enim dubitandum est, quia beatus Ioannes, cum Spiritum sanctum, licet corporali specie videre; cum vocem Patris, licet corporaliter sonantem, meruisset audire, multum ex hoc visu et auditu profecerit, multum de divinae potestatis excellentia, revelatis oculis mentis, scientiae coelestis acceperit: adeo ut [Beda, acceperit a Deo, ut] ad comparationem intelligentiae qua tunc illustrari coeperat, eatenus illum quantus esset, omnimodis sibi videretur ignorasse. Qui testimonium, in quo missus est, Domino diligenter perhibens adiungit: Sed ut manifestaretur Israel, propterea veni ego in aqua baptizans. Quod est aperte dicere: non ideo veni in aqua baptizans, quia peccata mundi baptizando tollere possum, sed ut eum baptizando ac praedicando manifestarem populo Israel, qui in spiritu sancto baptizans, ad tollenda peccata non solum Israel, sed et totius mundi, si ei credere voluerit, idoneus est. Propterea  veni ego in aqua baptizans, ut sic baptizando, illi viam pararem, qui baptizaret in remissionem peccatorum. VERS. .---Et testimonium perhibuit Ioannes dicens, quia vidi Spiritum descendentem quasi columbam de coelo, et mansit super eum. Bene autem columbae specie descendit super Dominum Spiritus, ut discant fideles non aliter se membra eius fieri; non aliter eius Spiritu se posse repleri, nisi simplices fuerint, nisi veram cum fratribus habuerint pacem, quam significant oscula columbarum. Habent autem oscula et corvi, sed laniant, quod columbae omnimodo non faciunt: significantes eos, qui loquuntur pacem cum proximo suo, mala autem sunt in cordibus eorum . Columbae autem natura, quae laniatu innocens est, illis aptissime congruit, qui pacem sequuntur cum omnibus et sanctimoniam, solliciti servare unitatem spiritus in vinculo pacis (Ephes. IV, ). Atque ideo Spiritus in columbae specie descendendo, non suam tantummodo, vel eius in quem descendit, innocentiam simplicitatemque designat, sed eorum aeque qui sentiunt de illo in bonitate et in simplicitate cordis quaerunt illum. Et ego, inquit, nesciebam eum. Subaudis, tam subtiliter, quam Spiritu in eum descendente [Beda, spiritum... descendentem], cognovi. VERS. .---Sed qui misit me baptizare in aqua, ille mihi dixit: Super quem videris Spiritum descendentem, et manentem super eum, hic est qui baptizat in Spiritu sancto. Baptizat Dominus in Spiritu sancto, per Spiritus sancti gratiam peccata dimittendo. Sive enim ipse aqua aliquos discipulorum suorum primus baptizaverit, per quos ad caeteros fideles rivus baptismi proflueret, eosdem etiam spiritu baptizabat, peccata illis relaxando et Spiritus sancti dona ministrando; sive fideles eius, invocato nomine ipsius, aqua baptizent electos, et chrismate sancto perungant, eosdem nihilominus ipse Spiritu sancto baptizat; quia nemo praeter ipsum peccatorum nexus solvere, et Spiritus sancti valet dona tribuere. Sed diligentius intuendum est, quia cum dixisset: Super quem videris Spiritum descendentem, adiecit: et manentem super eum. Et in sanctos enim eius spiritus descendit: verum quandiu sunt in corpore, peccato carere nequeunt, quia coelestium contemplationi semper oculum mentis intendere non sufficiunt; sed saepius hunc ad terrenae curam conversationis inflectunt: in eorum procul dubio cordibus Spiritus aliquando venit, aliquando recedit. Unde dictum est, Spiritus, ubi vult, spirat, et vocem eius audis, sed non scis, unde veniat, et quo vadat . Venit quippe ad sanctos, vadit a sanctis Spiritus, ut quem semper idonei non sunt, eius per tempora redeuntis crebra luce reficiantur. In solo autem mediatore Dei et hominum homine Iesu Christo Spiritus perpetuo veraciter manet, in quo nec sordidae cogitationis maculam, quam refugeret, ullam invenit. Mansit autem totus in illo, non ex eo solum tempore quo hunc Ioannes super eum vidit descendentem; sed ex quo homo  incipiens, eius ministerio et opere conceptus est. Idcirco autem super eum, in quo semper manebat, baptizatum descendere Spiritus ostenditur, ut et Baptista ipse celsius iam quem praedicaret, agnosceret; et credentibus daretur indicium, nequaquam se nisi baptizatos aqua, Spiritus eiusdem posse baptisma mereri. Quaerendum est interea quomodo speciale filii Dei agnoscendi signum fuerit, quod super eum descenderit, et manserit Spiritus? Cum etiam discipulis ipse promittat, dicens eis: Ego rogabo Patrem, et alium paracletum dabit vobis, ut maneat vobiscum in aeternum, Spiritum veritatis. Et paulo post: Quia apud vos manebit, et in vobis erit. Si enim apud servos Dei electos manet, et in illis erit Spiritus, quid est magnum Filio Dei, quod in ipso manere Spiritus astruatur? Notandum quoque quod semper in Domino manserit Spiritus sanctus: in sanctis autem hominibus, quandiu mortale corpus gestaverint, partim maneat in aeternum, partim rediturus secedat. Manet quippe apud eos, ut bonis insistant actibus, voluntariam paupertatem diligant mansuetudinem sequantur, pro aeternorum desiderio lugeant, esuriant, et sitiant iustitiam, misericordiam, munditiam cordis, et tranquillitatem pacis amplectantur. Sed et pro observatione iustitiae, persecutionem pati non vereantur, eleemosynis, orationibus, et ieiuniis, caeterisque spiritalibus  fructibus insistere desiderent. Recedit autem ad tempus, ne semper infirmos curandi, mortuos suscitandi, leprosos mundandi, daemones eiiciendi, vel etiam prophetandi possint habere virtutem. Manet semper, ut mirabiliter ipsi vivant: venit ad tempus, ut etiam aliis per miraculorum signa, quales sint intus, effulgeant. VERS. .---Ego, inquit, vidi et testimonium perhibui, quia hic est Filius Dei. Supra dixerat: Post me venit vir, qui ante factus est: nunc testimonium perhibet, quia hic est Filius Dei: utriusque naturae veritatem, et humanae videlicet et divinae, in una eademque Christi persona, manifeste designans. Erubescat Manichaeus, audiens: Venit vir. Conticescat Photinus, audiens: Hic est Filius Dei. Audiant mansueti et laetentur, quia venit vir post Ioannem, fortior Ioanne, qui baptizat in Spiritu sancto, et quia hic est Filius Dei. Quia enim per superbiam recessimus omnes a Deo, Filius Dei per misericordiam factus est homo, ut idem ipse et per divinitatem Patri et per humanitatem congrueret nobis; ac per humanitatem nostri similem pro nobis cum hoste configere, per divinitatem Patri consubstantialem, ad imaginem nos Dei et similitudinem, quam peccando amisimus, posset digne recreare; per mortem nostrae fragilitatis destrueret eum qui habebat mortis imperium, et per impassibilem suae divinitatis potentiam reconciliaret nos Deo Patri. VERS. .---Stabat Ioannes et ex discipulis eius duo. Stabat Ioannes, quia credebat in Domino, et duo ex discipulis eius; statim enim crediderunt, et secuti sunt Iesum ambulantem. VERS. .---Et respiciens Iesum, ambulantem. Debemus singula Scripturarum verba tractare, quare Ioannes stans, et Iesus ambulans dicitur: Et aspiciens Iesum ambulantem, dicit: Ecce agnus Dei. Lex dat testimonium: ecce agnus Dei, agnus immaculatus, agnus anniculus, agnus qui tollit peccata mundi, agnus qui exterminatorem Aegypti populum Israel percutere non sinit. Ecce agnus Dei. VERS. .---Et audierunt eum discipuli. Quare voluit dicere, ecce? Quando dicitur ecce, quodammodo ille qui ostenditur, digito demonstratur. Dicit ergo ad discipulos suos: Quid me sequimini? Quid me putatis magistrum habere? Ecce agnus Dei. Illum sequimini, illum oportet crescere, me autem minui. Nemo prudentum eum qui minuitur, sequitur, et relinquit eum qui crescit. Et audierunt eum duo discipuli loquentem magistrum: Magistri imperium sunt secuti. Testimonium Ioannis fides est discipulorum. Et secuti sunt Iesum. Sequentes Iesum, relinquerunt Ioannem; sequentes Evangelium, Legem amiserunt. Sic tamen secuti sunt Evangelium, ut testimonio uterentur e Lege. Conversus autem Iesus, et videns eos. Discipuli Ioannis cominus, et coram, et antecessu Iesum videre non poterant, sed tergum illius sequebantur ut viderent. Ergo discipuli faciem Domini videre non poterant. Convertit se et quodammodo de sua maiestate descendit, ut possent discipuli contemplari faciem illius: convertit se ut ex Lege a discipulis cerneretur. VERS. .---Conversus autem et videns eos sequentes dixit: Quid quaeritis? Non quasi ignorans interrogat; sed interrogat, ut mercedem habeant respondentes. Quid quaeritis? Nec dixit quem quaeritis, ne se videretur ostendere. Quid quaeritis? Rem interrogat, ut illi personam significent. Quid quaeritis? Qui dixerunt ei: Rabbi. Ipsa appellatio responsionis indicium est fidei. Quando enim dicunt Rabbi, quod intelligitur magister, et sequuntur eum, utique magistrum sequuntur et dicunt: VERS. .---Ubi habitas? Dicit eis: Venite et videte. Volunt habitaculum nosse Iesu, volunt sibi ostendi qualem habitationem habeat Salvator, ut cum ille ostenderit in quibus Christus habitet, tales se exhibeant, in quibus Dominus possit habitare. Et dixit eis: Venite et videte. Vultis videre habitaculum meum? Sermone explicari non potest, opere demonstratur. Venite et videte. Isti  quia de testimonio legis venerant, qui [Forte, Isti, qui a testimonio ... venerant, statim] statim in ipso nomine confitentur, et dicunt: Rabbi, quod interpretatur magister. Iesus autem respondit eis, et dixit: Vos autem, qui discipuli estis Ioannis, qui ex ipso nomine confessionem vestram demonstratis, et dicitis: Rabbi, venite et videte. Venerunt et viderunt ubi maneret, et apud eum manserunt die illo. Quia credebant, non in nocte manserunt, sed in die. Nox illa tenebras non habebat, ubi erat fides veri luminis. Et apud eum manserunt die illo. Hora erat quasi decima. Ex Lege veniebant ad Evangelium; ad fidem Christi mittebat illos legis decalogus, qui per Ioannem significabatur. CAPUT III. Quod ex duobus Ioannis discipulis, qui secuti fuerant Dominum, unus Andreas adduxit fratrem suum ad Iesum, qui Petrus ab ipso nuncupatur. Philippus quoque vocatus Nathanaeli indicat. Qui mox inter caetera Dei Filium confitetur. Hinc Iesus aquam convertit in vinum, creduntque in eum discipuli eius.  VERS. .---Erat autem Andreas frater Simonis Petri, unus ex duobus, qui audierant a Ioanne, et secuti fuerant eum. In fide non est ordo: ubicunque fidelis est anima, ibi annorum multitudo non quaeritur, nec paucitas. Andreas minor erat Simone Petro, et tamen non quaeritur aetatis ordo, sed fidei: Iesum primus invenit. Erat autem Andreas frater Simonis Petri, unus ex duobus. Nisi forte et haec dignitas est Andreae, quia Petri appellatur frater, super quem erat fundata Ecclesia. Qui audierant a Ioanne, et secuti fuerant Dominum. VERS. .---Invenit hic primum fratrem suum. O vera pietas! statim ut invenit Iesum, statim ut invenit margaritam, statim ut invenit thesaurum, fratri nuntiat. Fratrem suum Simonem vocat; fratrem, non tam sanguine quam spiritu. Quem fratrem habebat germanitate, et sanguine, voluit habere et fide germanum. Et dicit ei: Invenimus Messiam. Nemo invenit, nisi qui quaerit. Iste qui invenisse se dicit, ostendit, quia diu quaesivit. Invenimus Messiam, quod est interpretatum Christus. Diu quaesivimus Christum in Moyse, et in omnibus prophetis; et quem invenire cupiebamus, ipse nos invenit, et inventi invenimus. VERS. .---Et adduxit eum ad Iesum. Non dedignatur maior minorem sequi, quia non erat ordo aetatis, ubi erat meritum fidei. Intuitus autem Iesus eum dixit: Tu es Simon filius Iona: ut vocaberis Cephas, quod interpretatur Petrus. Necdum aliquid Petrus fecerat, et iam meruit nomen mutari [Ms., mutare]. Nunquid plus ab Andrea crediderat? Quid maius fecit, ut a fratre plus acciperet? [Quid maius fecerat?] Minorem fratrem secutus est, et quem habebat discipulum, non dedignatus est habere magistrum. Tu es Simon filius Iona. Iona lingua nostra dicitur columba. Tu es ergo filius Iona, tu es filius Spiritus sancti. Filius ergo dicitur Spiritus sancti, quia humilitatem de Spiritu sancto acceperat. VERS. .---In crastinum voluit exire in Galilaeam. In crastinum, inquit, voluit Iesus exire in Galilaeam, et invenit Philippum, et dicit ei: Sequere me.  Iam patet ex superioribus, unde voluerit Iesus exire in Galilaeam, videlicet a Iudaea, ubi erat Ioannes baptizans, et testimonium illi perhibens, quod esset agnus Dei. Duos ex discipulis suis ad eum sequendum provocavit, e quibus unus Andreas, ad illum etiam fratrem Petrum adduxit. Patet iuxta sensum spiritalem, et crebra expositione vestrae fraternitati iam cognitum est, quid sit Dominum sequi [Ms., quod Dominum sequitur?]. Sequitur namque Dominum, qui imitatur; sequitur Dominum, qui quantum fragilitas humana patitur, ea quae in homine monstrat Filius Dei, humilitatis exempla non deserit; sequitur Dominum, qui socius passionum existendo, ad consortium resurrectionis eius, et ascensionis  pertingere sedulus exoptat. Sed non sine certi ratione mysterii refertur, quod dicturus est Philippo Iesu, sequere me. Voluit exire in Galilaeam. Galilaea namque transmigratio facta, vel revelatio interpretatur. In eo quippe quod transmigratio facta dicitur, profectum fidelium designat: quod de vitiis ad virtutum celsitudinem transmigrare, vel in ipsis virtutibus paulatim proficere, ac de minoribus ad maiora quotidie subire contendunt, quousque de hac convalle lacrymarum ad arcem laetitiae coelestis, Domino auxiliante, perveniant; in eo autem, quod revelationem sonat, ipsam vitae aeternae beatitudinem, pro qua in praesenti sancti laborant, insinuat. Cuius utramque interpretationem nominis Psalmista uno versiculo comprehendit, ubi ait: Ambulabunt de virtute in virtutem, videbitur Deus Deorum in Sion. Haec est namque visio, de qua dicit Apostolus: Nos autem revelata facie gloriam Domini speculantes, in eamdem imaginem transformamur, a gloria in gloriam, tanquam a Domini spiritu (II Cor. III, ). Bene ergo vocaturus ad sequendum se discipulum, Iesus voluit exire in Galilaeam, id est, in transmigrationem factam, sive revelationem, ut videlicet ipse teste Evangelio proficiebat sapientia et aetate, et gratia apud Deum et homines; sicut passus est et resurrexit, et ita intravit in gloriam suam: sic etiam suos sequaces ostenderet proficere virtutibus, ac per passiones transitorias ad aeternorum dona gaudiorum transmigrare debere. Sequitur: VERS. .---Erat autem Philippus a Betsaida, civitate Andreae et Petri. Non est putandus evangelista fortuito et absque ratione mystica nomen civitatis, de qua esset Philippus, et quod eadem Andreae quoque et Petri esset, voluisse monstrare: sed per nomen civitatis typice, qualis tunc iam animo Philippus, qualis officio esset futurus, quales etiam Petrus et Andreas, ostendere curasse. Betsaida quippe domus venatorum dicitur, et venatores utique erant futuri, qui audiebant a Domino: Venite post me, et faciam vos fieri piscatores hominum. Venator et ille, qui et antequam ad praedicationis officium ordinaretur a Domino, quantum capiendis ad vitam animabus esset intentus, mox sponte praedicando monstravit. VERS. .---Invenit enim Nathanael, et dicit ei: Quem scripsit Moses in lege, et prophetae, invenimus Iesum filium Ioseph a Nazareth. quantum rete fidei, quam capacibus devotae praedicationis miraculis [Ms., maculis] intextum invento fratri circumdet, quem ad aeternam cupit providus captare salutem. Illum dicit inventum, quem Moses et prophetae venturum suis scriptis signaverunt, ut cunctis sequentibus intelligatur quod ipse sit cuius adventui praeconando universa veterum scripta serviunt. Iesum nuncupat, quod nomen Christi futurum, prophetarum oracula concinebant. Filium Ioseph appellat, non ut hunc ex coniunctione maris et feminae natum asseveret, quem de virgine nasciturum in prophetis didicerat, sed ut de domo ac familia David, unde Ioseph ortum noverat, secundum vaticinia prophetarum, eum venisse doceret. Neque enim mirandum si Philippus eum filium Ioseph vocet, cum et ipsa genitrix illius intemerata semper Virgo Maria, quae virum non noverat, consuetudinem vulgi sequens sic locuta legatur: Fili, quid fecisti nobis sic? Ecce pater tuus et ego dolentes quaerebamus te (Luc. II, ). Addit et patriam a Nazareth, ut ipsum esse signaret de quo legerat in prophetis, quoniam Nazareus vocabitur. Non ergo mirum si mox ad consensum credendi ac veniendi ad Christum captavit Philippus Nathanael, cui tantas undique veritatis casses praetendit. Quem scripsit Moses in lege, et prophetae, invenimus Iesum filium Ioseph a Nazareth. Neque immerito a Betsaida, id est, domo venatorum oriundus asseritur, qui tantam Deo dilectae venationis curam pariter, et gratiam accepisse monstratur. Nam sequitur: VERS. .---Et dixit ei Nathanael: A Nazareth potest aliquid boni esse. Nazareth, munditia sive flos eius, aut separata interpretatur. Annuens ergo verbis evangelizantis sibi Philippi Nathanael, a Nazareth, inquit, potest aliquid boni esse. Ac si patenter dicat: Potest fieri, ut a civitate tanti nominis aliquid summae gratiae nobis oriatur, vel ipse videlicet mundi Salvator Dominus, qui singulariter  sanctus est, innocens, impollutus, segregatus a peccatoribus, quique loquitur in Canticis canticorum: Ego flos campi, et lilium convallium. Et de quo Propheta: Exiet, inquit, virga de radice Iesse, et Nazareus, id est, flos de radice eius ascendet (Isai. XI, ). Vel certe aliquis doctor eximius, qui florem nobis virtutum munditiamque sanctitatis praedicare sit missus. Possumus hunc locum et ita recte intelligere, quod dicente Philippo: Quem scripsit Moses in lege et prophetae, invenimus Iesum filium Ioseph a Nazareth, Nathanael caetera quidem bene intellexerit, miratus sit autem quomodo a Nazareth Christum venisse dixerit, quem de domo David, et de Bethleem civitate, ubi erat David, venturum prophetae canebant; adeoque admirando responderit: a Nazareth? sed continuo reminiscens quantum etiam vocabulum Nazareth mysteriis Christi congrueret, caute assenserit praedicanti; Potest, inquiens, aliquid boni esse. Utrique autem sensui potest convenire quod sequitur: Dicit ei Philippus, veni et vide. Ipsum namque venire et videre monebat, ut si quid ei verbo [Beda, ad verba] praedicantis ambigui in corde resedisset, totum hoc visio et allocutio praesens eius quem praedicabat, abstergeret. Nec distulit pius auditor praedicatum sibi lumen veritatis sollicite quaerendo ac pie pulsando, ut percipere mereretur, insistere. Unde mox Dominus satiare in bonis desiderium eius accelerans, salutaria eius coepta provida laudatione remunerat, ut hunc paulatim ad altiora quaerenda simul et capienda provehat. VERS. .---Vidit namque eum venientem ad se, et dicit de eo: Ecce vere Israelita, in quo dolus non est. Ubi notandum quod laudans hominem qui novit corda Deus, non eum absque peccato, sed absque dolo exstitisse confirmat. Non est enim homo iustus in terra qui faciat bonum et non peccet: multi autem sine dolo incessisse, id est, simplici et mundo corde conversati esse leguntur: imo etiam cuncti fideles tales vivere docentur, dicente Scriptura: Sentite de Domino in bonitate, et in simplicitate cordis quarite illum. Et ipse Dominus: Estote, inquit, prudentes sicut serpentes, et simplices sicut columbae . Talis erat exemplar patientiae Iob, de quo scriptum est: Erat autem vir ille simplex et rectus. Talis Iacob patriarcha, de quo scriptum est: Iacob, vir simplex, habitabat in tabernaculis ; qui quoniam puritate conscientiae simplicis videre Deum meruit, etiam Israel, id est vir videns Deum, appellatus est. Talis iste Nathanael, quem Dominus ob parilitatem innoxiae conversationis eiusdem patriarchae meritis simul et nomine dignum ducit, Ecce, inquiens, vere Israelita, in quo dolus non est. Ecce qui vere a patriarcha Deum vidente genus ducit, cui, sicut et ipsi patriarchae, doli duplicitas nulla inesse probatur. O quam pulchrum auspicium veniendi ad Dominum, et videre illum cupienti! Ecce vere Israelita, in quo dolus non est. Beati mundo corde, quoniam ipsi Deum videbunt. Et hic videre Deum desiderans, non ab alio, sed ab ipso, qui scrutatur renes et corda, Deo mundus corde laudatur, et Israelita, id est, a viro Deum videnti generatus, astruitur. O quam magnus nobis quoque, qui de gentibus ad fidem venimus, in hac sententia nostri Redemptoris spiritus aperitur salutis. Si enim vere Israelita est qui doli nescius incedit, iam perdidere Iudaei nomen Israelitarum, quamvis carnaliter de Israel, quotquot doloso corde a simplicitate patriarchae sui degeneraverunt; et adsciti sumus ipsi in semen Israelitarum, qui quamlibet aliis de nationibus genus carnis habentes, fide tamen veritatis et munditia corporis ac mentis vestigia sequimur Israel, iuxta illud Apostoli: Non enim omnes qui ex Israel, hi sunt Israelitae; neque qui semen sunt Abrahae, omnes filii: sed in Isaac vocabitur tibi semen . Id est, non qui filii carnis, hi filii Dei; sed qui filii sunt repromissionis, aestimantur in semine. Sequitur: VERS. , .---Dicit ei Nathanael: Unde me nosti? Respondit Iesus et dixit ei: Priusquam te Philippus vocaret, cum esses sub ficu, vidi te. Respondit ei Nathanael et ait: Rabbi, tu es Filius Dei, tu es rex Israel. Quia cognovit Nathanael vidisse et nosse Deum quae alio in loco gererentur, id est, quomodo et ubi vocatus sit a Philippo, cum ipse ibi corporaliter non esset, divinae hic maiestatis intuitum  considerans, protinus eum non solum Rabbi, id est magistrum, sed et Filium Dei ac regem Israel, id est Christum, confessus est. Et libet intueri quam prudens laudantis servi confessio respondeat Domino [Ms. et Beda, laudanti Domino confessio respondeat servi]. Ille hunc vere Israelitam, id est virum qui Deum videre posset, eo quod dolum minime haberet, astruxit; iste eum non magistrum tantummodo, qui utilia praeciperet, verum etiam Filium Dei, qui coelestia dona tribueret, et regem Israel, id est populi Deum videntis, religiosa devotione fatetur: ut hac confessione suum quoque hunc regem, et se eius regni militem significet. Potest etiam Domini haec sententia, qua dixit se Nathanael, priusquam vocaretur a Philippo, cum esset sub ficu, vidisse, super electione spiritalis Israel, id est populi Christiani, mystice intelligi, quem Dominus necdum se videntem, necdum per apostolos eius ad fidei gratiam vocatum, sed sub tegmine adhuc peccati prementis abditum, misericorditer videre dignatus est, Paulo attestante, qui ait: Qui benedixit nos in omni benedictione spiritali, in coelestibus in Christo, sicut elegit nos in ipso ante mundi constitutionem, ut essemus sancti et immaculati in conspectu eius in charitate . Et quidem fici arbor aliquando in Scripturis dulcedinem supernae dilectionis insinuat; unde scriptum est: Qui servat ficum, comedet fructum eius: et qui custos est Domini sui, glorificabitur (Prov. XXVII, ). Sed quia primi parentes nostri, reatu praevaricationis confusi, de fici sibi foliis succinctoria fecerunt , potest arbor fici non incongrue male dulcoratam generi humano consuetudinem peccandi signare, sub qua positos adhuc electos suos, sed necdum electionis suae gratiam cognoscentes, quasi sub ficu constitutum, nec se iam videntem, Dominus videt Nathanael; novit enim Dominus, qui sunt eius. Quorum salvationi ipsum quoque nomen Nathanael aptissime convenit; Nathanael namque donum Dei interpretatur, et nisi dono Dei quisque vocatus fuerit, nunquam reatum primae transgressionis, nunquam male blandientia augescentium quotidie peccatorum umbracula evadit, nunquam salvandus venire meretur ad Christum. Unde dicit Apostolus: Gratia enim estis salvati per fidem, et hoc non ex vobis Dei donum est: non ex operibus, ut ne quis glorietur. Sequitur: VERS. .---Respondit Iesus et dixit ei: Quia dixi tibi: Vidi te sub ficu, credis; maius his videbis. de quo dicit, ipse subsequenter aperit, futuram credentibus spondendo apertionem regni coelestis, et praedicandam mundo utramque unius suae naturam personae, quod revera multo excellentius est arcanum, quam quod nos in peccati adhuc umbra positos a se illuminandos praevidit. Maius est enim quod nos salvatos gratia suae cognitionis imbuit, quod coeli nobis gaudia pandit, quod praedicatores suae fidei in mundo dispersit, quam quod nos salvandos potentia suae maiestatis ante saecula praescivit. VERS. .---Amen, amen dico vobis, videbitis coelum apertum, et angelos dei ascendentes et descendentes supra filium hominis. Iam completum cernimus promissi huius effectum. Videmus etenim coelum apertum, quia postquam coelum Deus homo penetravit, etiam nobis in eum credentibus, supernae patriae patefactum cognoscimus ingressum. Videmus angelos Dei ascendentes et descendentes supra filium hominis, quia praedicatores sanctos novimus sublimitatem divinitatis Christi simul et humanitatis eius infirma nuntiare. Ascendunt super filium hominis angeli, cum docent praedicatores, quia in principio erat Verbum, et Verbum erat apud Deum, et Deus erat Verbum . Descendunt super filium hominis angeli, cum adiungunt iidem, quia Verbum caro factum est, et habitavit in nobis. Neque immerito praedicatores sancti typice angeli vocantur, quibus consuete derivatum ab angelis nomen evangelistarum conceditur; ut sicut hi nuntii, ita et illi propter idem summae praedicationis officium, boni nuntii cognominentur. Et notandum quod Dominus seipsum filium hominis nuncupat: Nathanael eumdem Filium Dei praedicat. Cui simile est quod apud alios evangelistas ipse discipulos interrogat: Quem dicunt homines esse filium hominis? At illi dixerunt: Alii Ioannem Baptistam, alii Eliam, etc. Dicit illis Iesus: Vos autem quem me esse dicitis? Respondit Simon  Petrus: Tu es Christus Filius Dei vivi . Et quidem iustae dispensationis moderamine actum est ut cum utraque eiusdem mediatoris Dei et Domini nostri vel ab ipso Domino vel ab homine puro esset commemoranda substantia, Deus homo fragilitatem assumptae a se humanitatis purus homo virtutem aeternae in eo divinitatis astrueret: ipse suam humilitatem, ille eius fateretur altitudinem. Notandum quippe etiam quod Dominus, qui beatum Nathanael vere Israelitam nuncupat, in hoc quoque verbo quo ait: Videbitis coelum apertum, et angelos Dei ascendentes et descendentes super filium hominis, visionem Iacob patriarchae (Gen. XXVIII), qui per benedictionem vocatus est Israel, ad memoriam reducit. Is namque cum, volens in quodam loco requiescere, lapidem capiti suo supposuisset, vidit in somnis scalam stantem super terram, et cacumen illius tangens coelum; angelos quoque Dei ascendentes, et descendentes super eam, et Dominum innixum scalae dicentem sibi: Ego sum Deus Abraham patris tui, et Deus Isaac: surgensque mane debito cum pavore laudes Domino referens, tulit ipsum lapidem, et erexit in titulum, fundens oleum desuper. Huius ergo loci Dominus facit mentionem, et de se ac suis fidelibus figuratum manifestissime testatur. CAP. II, VERS. . Et die tertio nuptiae factae sunt in Cana Galilaeae, et erat mater Iesu ibi. Nec vacat a mysterio quod die tertio, post ea quae superior sermo Evangelii descripserat, nuptiae factae referuntur. Sed tertio tempore saeculi Dominum ad aptandum sibi Ecclesiam venisse designat. Primum quippe saeculi tempus ante legem patriarcharum exemplis, secundum sub lege Prophetarum scriptis, tertium sub gratia praeconiis evangelistarum, quasi tertia diei luce mundo refulsit, in quo Dominus et Salvator noster, pro redemptione generis humani in carne natus apparuit. Sed et hoc quod in Cana Galilaeae, id est in zelo transmigrationis perpetratae, eaedem nuptiae factae perhibentur, typice denuntiat, eos maxime gratia Christi dignos existere, qui zelo fervoris ac piae devotionis [Beda, qui zelo fervere piae devotionis], et aemulari charismata maiora, ac de vitiis ad virtutes, bona operando, de terrenis ad aeterna norunt sperando et amando transmigrare. Discumbente autem ad nuptias Domino vinum defecit, ut, vino meliore per ipsum mirabili ordine facto, manifestaretur gloria latentis in homine Dei, et credentium in eum fides aucta proficeret. Quod si mysterium novimus, apparente in carne Domino, meraca illa legalis sensus suavitas paulatim coeperat, ob carnalem Pharisaeorum interpretationem, a prisca sua virtute deficere. Qui mox ea, quae carnalia videbantur, mandata ad spiritalem convertit doctrinam, cunctamque litterae legalis superficiem evangelica coelestis gratiae virtute mutavit, quod est vinum fecisse de aqua. Sed primo videamus quid sit quod, deficiente vino, dicit mater Iesu ad eum: VERS. , .---Vinum non habent. Respondit: Quid mihi et tibi est, mulier? Nondum venit hora mea. Neque enim matrem suam inhonoraret, qui nos iubet honorare patrem et matrem; aut eam sibi esse matrem negaret, ex cuius carne virgine [Ms., virgineam] carnem suscipere non despexit, Apostolo etiam testante, qui ait: Qui factus est ei ex semine David secundum carnem. Quomodo enim ex semine David secundum carnem, si non ex corpore Mariae secundum carnem, quae ex David semine descendit? sed in eo quod, miraculum facturus, ait: Quid mihi et tibi est, mulier? significat se divinitatis, qua miraculum erat patrandum, non principium temporaliter accepisse de matre, sed aeternitatem semper habuisse de Patre. Quid mihi, inquit, et tibi est, mulier? Nondum venit hora mea. Quid divinitati, quam ex Patre semper habui, cum tua carne, ex qua carnem suscepi, commune est? Nondum venit hora ut fragilitatem sumptae ex te humanitatis moriendo demonstrem. Prius est ut potentiam aeternae deitatis virtutes operando patefaciam. Veniet autem hora ut quod sibi et matri commune esset, ostenderet, cum eam moriturus in cruce discipulo virgini virginem commendare curavit. Carnis namque infirma perpessus, matrem, de qua haec susceperat, pie cognitam, eidem, quem maxime diligebat, discipulo commendavit: quam, divina facturus, quasi incognitam se nosse dissimulat, quia hanc  divinae nativitatis auctricem non esse cognoscit. Huius vero [Al., ergo] horae dominus in cruce pendens commemorat, cum dixit matri: Mater, ecce filius tuus; quasi dixisset: ecce hoc quod ex te sumpsi modo ostenditur, moriendo quidem; quae tamen natura postmodum clarificanda erat in resurrectionis gloria. VERS. .---Dixit mater eius ministris: quodcunque dixerit vobis, facite. Sciebat quidem mater eius humanitatem filii sui, licet quoquomodo videtur negatum quod poscebat, mater tamen sciebat pietatem filii, quod non esset negaturus quod petebatur: ideo fiducialiter mandavit ministris ut mandata implerent filii iubentis. VERS. .---Erant autem lapideae hidriae sex positae, secundum purificationem Iudaeorum, capientes singulae metretas binas vel ternas. Hydriae vocantur vasa aquarum receptui parata, Graece enim aqua ὕδωρ dicitur. Aqua autem Scripturae sacrae scientiam designat, quae suos auditores et a peccatorum sorde abluere et divinae cognitionis solet fonte potare. Vasa sex quibus aqua continebatur, corda sunt devota sanctorum, quorum perfectio vitae et fidei ad exemplum recte credendi ac vivendi proposita est generi humano per sex saeculi labentis aetates, id est, usque ad tempus Dominicae praedicationis . Et bene lapidea sunt vasa, quia fortia sunt praecordia iustorum, ut pote illius fide et dilectione lapidis solidata quem vidit Daniel praecisum de monte sine manibus, factumque in montem magnum, et implesse omnem terram. Et de quo dicit Zacharias: In lapide uno septem oculi sunt, id est, in Christo universitas scientiae spiritalis inhabitat; cuius et apostolus Petrus meminit ita dicens: Ad quem accedentes lapidem vivum, et ipsi tanquam lapides vivi superaedificamini . Bene secundum purificationem Iudaeorum positae erant hydriae, quia Iudaeorum tantum populo lex per Mosen data est; nam gratia et veritas Evangelii non minus gentibus quam Iudaeis per Iesum Christum facta est. Capientes, inquit, singulae metretas binas vel ternas. Quia Scripturae sanctae auctores et ministri prophetae, modo de Patre tantum loquuntur et Filio, ut est illud: Omnia in sapientia fecisti (Psal. CIII, ), virtus enim Dei et sapientia Christus est: modo etiam Spiritus sancti faciunt mentionem, iuxta illud eiusdem Psalmographi: Verbo Domini coeli firmati sunt, et spiritu oris eius omnis virtus eorum . Verbum, Dominus, et Spiritus, totusque unus Deus est intelligendus in Trinitate [Ms. et Beda, Verbum, Dominum, et Spiritum totam, quae unus Deus est, intellige Trinitatem]. Sed quantum inter aquam et vinum, tantum distat inter sensum illum quo Scripturae ante adventum Salvatoris intelligebantur, et eum quem veniens ipse revelavit apostolis eorumque discipulis perpetuo sequendum reliquit. Et quidem potuit Dominus vacuas implere hydrias vino, qui in exordio mundanae creationis cuncta creavit ex nihilo; sed maluit de aqua facere vinum, quo typice doceret, non se ad solvendam improbandamque, sed ad implendam potius legem prophetasque venisse, neque alia super [Beda, se per] evangelicam gratiam facere et docere quam quae legalis et prophetica Scriptura eum facturum docturumque signaret. Videamus ergo sex hydrias Scripturarum aqua salutari repletas, videamus eamdem aquam in suavissimum vini odorem gustumque conversam. In prima aetate saeculi, Abel iustum frater invidens occidit, et ob hoc ipse perpetua martyrii gloria beatus, etiam in evangelicis et apostolicis litteris iustitiae laudem accepit (Matth. XXIII, Luc. XI). Fratricida vero impius aeternae maledictionis poenas luit. Quicunque his auditis, metuentes cum impiis damnari, cupientes benedici cum piis, omnem odiorum et invidiae fomitem abiiciunt, Deo placere per sacrificium iustitiae; modestiae et innocentiae, virtuteque [Ms., modestiam, innocentiam, virtutem] patientiae curant, vas profecto aquae in Scriptura invenerunt, unde salubriter abluti potatique gaudeant. Sed si intellexerint in Cain homicidam Iudaeorum esse perfidiam; occisionem Abel passionem esse Domini Salvatoris; terram, quae aperuit os suum et suscepit sanguinem de manu Cain, Ecclesiam esse, quae effusum a Iudaeis Christi sanguinem in mysterium suae redemptionis accepit; nimirum aquam in vinum mutatam reperiunt, quia sacrae dicta legis sacratius intelligunt. Secunda aetate saeculi inchoante, deletus est aquis diluvii mundus, ob peccatorum magnitudinem; sed solus Noe per iustitiam cum domo sua liberatus in arca. Huius plagae  audita vastatione horribili, paucorumque liberatione mirabili, quisquis emendatius vivere coeperit, liberari desiderans cum electis, timens exterminari cum reprobis, hydriam profecto aquae, qua mundetur vel reficiatur, accepit. At dum altius sapere coeperit, et in arca Ecclesiam, in Noe Christum, in aqua diluente peccatores aquam baptismi quae peccata diluit, in hominibus et in animalibus quae arca continebat, multifariam baptizatorum differentiam, in columba, quae post diluvium ramum olivae intulit in arcam, unctionem Spiritus sancti, quo baptizati imbuuntur, intellexerit, vinum profecto de aqua factum libat ; quia in veteris historia facti suam ablutionem, sanctificationem, iustificationem prophetari contemplatur. Tertia saeculi aetate, Deus tentans obedientiam Abrahae, filium unicum, quem diligebat, in holocaustum sibi offerre praecepit. Non differt Abraham facere quae iubetur, sed pro filio immolatur aries; ipse tamen, pro obedientiae virtute eximia, perpetuae benedictionis haereditate donatur. Ecce habes hydriam tertiam. Audiens enim quanta virtus obedientiae mercede remuneretur, et ipse obedientiam discere atque habere satagis: quod si in immolatione filii unici dilecti passionem eius intelligis de quo dicit Pater: Hic est Filius meus dilectus, in quo mihi complacui, in qua quia, divinitate impassibili permanente, sola humanitas mortem passa est et dolorem, quasi filius offertur, sed aries mactatur. Si intelligis benedictionem quae promissa est Abrahae, in te, qui de gentibus credis, munus esse completum, nimirum de aqua vinum fecit tibi, quia spiritalem sensum, cuius nova fragrantia debriaris , aperuit. Quartae aetatis initiis, David pro Saule regnum Israeliticae gentis sortitur, humilis innocens et mitis, exsul: porro ille, cuius iniusta diu persecutione cruciabatur, abiectus est [Beda, exsul pro illo cuius iniusta diu persecutione cruciabatur]. Ecce hydria quarta fonte salutari repleta. Quisquis haec audiens humilitati atque innocentiae studere, et superbiam coeperit atque invidiam suo de corde repellere, quasi haustum aquae limpidissimae, quo reficiatur, invenit. At si in Saule Iudaeos persequentes, in Davide Christum et Ecclesiam significare cognoverit, illorumque perfidia, et carnale simul imperium et spiritale destructum, Christi autem et Ecclesiae regnum semper esse mansurum, poculum utique vini de aqua factum sentiet, quia se suamque vitam et regnum, sed et ipsum regem ibi scriptum legere novit, ubi prius quasi de aliis veterem legebat historiam. Quinta aetate saeculi, populus peccans, captivante  Nabuchodonosor, Babyloniam transmigrat. Sed post septuaginta annos poenitens et correctus ad patriam per Iesum sacerdotem magnum reducitur, ubi domum Dei, quae incensa est, et civitatem sanctam, quae destructa est, reaedificat. Haec legens sive audiens quisque peccandi metum corripit, ad poenitendi remedium confugit, aqua hydriae purificantis ablutus est. Si vero intelligere didicerit Hierusalem et templum Dei Ecclesiam Christi, Babylonem confusionem peccatorum, Nabuchodonosor diabolum, Iesum sacerdotem magnum, verum aeternumque pontificem esse Iesum Christum, septuaginta annos bonorum plenitudinem operum, quae per Spiritus sancti dona largiuntur, videlicet propter decalogum et septiformem eiusdem spiritus gratiam, videritque hoc quotidie fieri, alios nimirum a diabolo de Ecclesia peccando raptos, alios gratia Spiritus sancti per Iesum resipiscendo ac poenitendo reconciliatos [Beda, aliis... raptis... reconciliatis], vinum de aqua factum habet, quia ad se pertinere quae scripta sunt intelligens, magno mox compunctionis quasi musto incalescens, quidquid sibi peccati captivantis inesse deprehenderit, per Christi gratiam liberari deposcit. Sexta inchoante saeculi aetate, Dominus in carne apparens, octava die nativitatis, iuxta legem circumcisus est. Tricesima et tertia post haec ad templum delatus, et legalia pro eo sunt munera oblata. Haec intuentes ad litteram, aperte discimus quanta nobis diligentia sunt evangelicae fidei subeunda mysteria, quando ipse benedictionem gratiae afferens, qui legem litterae dedit, veterum primo caeremoniarum ritu consecrari, qui cuncta divinitus consecrat, et sic nova gratiae sacramenta suscipere simul et tradere curavit. Ecce hydria sexta, ad abluenda peccati  contagia, ad potanda vitae gaudia, mundiorem caeteris afferens undam. Verum si in octava diei circumcisione baptisma, quod in mysterium Dominicae resurrectionis a peccatorum nos morte redemit, intelligis; in inductione in templum et oblatione, oblationem hostiae purificantis figuratum cognoscis, fideles quosque [Ms., in inductione in templum et oblatione hostiae purificantis figuratum cognoscis, fideles quosque] de baptisterio ad altare sanctum ingredi, ac Dominici corporis et sanguinis victima singulari debere consecrari, vino quidem de aqua facto et quidem meracissimo donatus es. Porro si circumcisionis diem ad generalem humani generis resurrectionem, quando mortalis propago cessabit, mortalitas vero tota in immortalitatem mutabitur, interpretaris; et circumcisos induci in templum cum hostiis intellexeris, quando post resurrectionem, universali expleto iudicio, sancti iam incorruptibiles facti, ad contemplandam perpetuo speciem divinae maiestatis cum bonorum operum muneribus intrabunt; tunc profecto vinum de aqua fieri videbis, cuius conditori recte protesteris, et dicas: Et poculum tuum inebrians quam praeclarum est ! Ergo Dominus vinum in aqua  nuptiarum, non de nihilo facere voluit, sed hydrias sex impleri aqua praecipiens, hanc mirabiliter convertit in vinum, quia sex mundi aetates sapientiae salutaris largitate donavit, quam tamen ipse veniens, sublimioris sensus virtute fecundavit. Namque carnales carnaliter tantum sapiebant, ipse spiritalibus spiritaliter sentienda reseravit. Vultis scire qualiter de aqua vinum fecerit? Apparuit post resurrectionem suam duobus discipulis ambulantibus in via, ibatque cum illis, et incipiens a Moyse et omnibus prophetis, interpretabatur illis in omnibus Scripturis, quae de ipso erant. Vultis iterum audire quomodo eodem sint vino inebriati? Postmodum cognoscentes, quis esset qui eis verbum vitae propinabat, dicebant ad invicem: Nonne cor nostrum ardens erat in nobis, cum loqueretur in via, et aperiret nobis Scripturas? VERS. .---Dicit ergo ministris Iesus: Implete hydrias aqua. Et impleverunt eas usque ad summum. Quid per ministros qui haec facere iubentur, nisi Christi signantur discipuli, qui impleverunt hydrias aqua? Non quidem ipsi praeteritas mundi aetates legalibus ac propheticis scriptis implendo, sed intelligendo ipsi prudenter et aperiendo fideliter: quia Scriptura, quae a prophetis ministrata est, et salubris esset ad haustum sapientiae coelestis et ad operum castigationem utilis. Impleverunt autem eas usque ad summum; quia recte intellexerunt nullum fuisse tempus saeculi a sanctis alienum doctoribus, qui sive verbis, sive exemplis, sive etiam scriptis, viam vitae mortalibus panderent. VERS. .---Et dicit eis Iesus: Haurite nunc, et ferte architriclino. Et tulerunt. Architriclinus aliquis legisperitus illius temporis est, fortasse Nicodemus vel Gamaliel, vel discipulus tunc eius Saulus, nunc autem magister totius Ecclesiae Paulus apostolus. Et dum talibus verbum evangelii creditur, quod in littera legis, et prophetae  latebat occultum, vinum utique architriclino de aqua factum propinatur. Et bene in domo harum nuptiarum, quae Christi et Ecclesiae sacramenta figurarent, triclinium, id est, tres ordines discumbentium, altitudine distantes  inesse describuntur; quia nimirum tres sunt ordines fidelium, quibus Ecclesia constat: coniugatorum videlicet, continentium, et doctorum. Primus ordo discumbentium ad nuptias sponsi coelestis, id est, in Ecclesia fide et operatione gaudentium, gradus est coniugatorum fidelium. Secundus continentium. Supremus praedicatorum.  Unde convenienter perhibetur, quod architriclinus vocato sponso dixerit: Omnis homo primum bonum vinum ponit, et cum inebriati fuerint, tunc id, quod deterius est. Tu autem servasti bonum vinum usque adhuc. Quia doctorum est cognoscere distantiam Legis et Evangelii, veritatis et umbrae, cunctisque veteribus institutis, cunctis regni terreni promissis, novam evangelicae fidei gratiam, et perpetua coelestis patriae dona praeferre. VERS. .---Hoc fecit initium signorum Iesus in Cana Galilaeae, et manifestavit gloriam suam. Manifestavit hoc signo, quia ipse esset rex gloriae, et ideo sponsus Ecclesiae, qui ut homo communis veniret ad nuptias, sed quasi coeli et terrae Dominus, elementa, prout voluisset, converteret. Pulchra autem rerum convenientia.  Qui initio signorum quae mortalis adhuc mortalibus erat ostensurus, aquam convertit in vinum; ipse initio signorum, qui immortalis iam per resurrectionem effectus, immortalis vitae studia sola sectantibus ostenderet, carnalem prius, et quasi insipidam mentem eorum, sapore scientiae coelestis imbuit:  post verae resurrectionis gloriam, maiori eos spiritalis gratiae munere completurus. LIBER SECUNDUS.  CAPUT IV. Appropinquante Pascha Iudaeorum, eiicit vendentes, et ementes de templo.  Sequitur namque huius praefati signi mirabile sacramentum, quomodo ipse Iesus cum matre et fratribus ascendisset Hierosolymam, et ibi invenisset vendentes et ementes in templo, eosque qualiter inde eiecerit, dicente evangelista: VERS. , .---Descendit Iesus Capharnaum, ipse et mater eius, et fratres eius, et discipuli eius, ibique manserunt non multis diebus, et prope erat Pascha Iudaeorum, et ascendit Iesus Hierosolymam. Bene autem evangelista ait, descendisse Iesum in Capharnaum. Capharnaum vero villa pulcherrima interpretatur, significans hunc mundum, quo Dominus noster Iesus Christus pro salute humani generis a paterna sede nunquam recedens descendisse dicitur.  Sed solet movere quosdam, quod in exordio lectionis huius evangelicae dictum est quia descendente Capharnaum Domino, non solum mater et discipuli, sed et fratres eius secuti sunt eum. Nec defuere haeretici qui Ioseph virum beatae semper virginis Mariae putarent ex alia uxore genuisse eos, quos fratres Domini Scriptura appellat. Alii maiore perfidia hos eum ex ipsa Maria, post natum Dominum, generasse putarunt. Sed nos, fratres charissimi, absque ullius scrupulo quaestionis, scire et confiteri oportet, non tantum beatam Dei genitricem, sed et beatissimum castitatis eius testem atque custodem Ioseph, ab omni prorsus actione coniugali mansisse semper immunem; nec natos, sed cognatos eorum, more Scripturae usitato, fratres, sororesve Salvatoris vocari. Denique Abraham hoc modo loquitur ad Lot: Ne quaeso sit iurgium inter me et te, et pastores meos et pastores tuos, fratres enim sumus. Et Laban ad Iacob: Num quia frater meus es, gratis servies mihi ? Et quidem constat quia Lot filius Aran fratris Abrahae fuit, et Iacob filius Rebeccae sororis Laban. Sed propter cognationem sunt fratres nuncupati. Hac ergo regula, in Scripturis sanctis, ut dixi, frequentissima, etiam cognatos Mariae vel Ioseph, fratres Domini appellatos oportet intelligi. Quod autem propinquante Pascha, Iesus ascendit Hierosolymam. nobis profecto dat exemplum quanta animi vigilantia Dominicis subiici debeamus imperiis, cum ipse in hominis infirmitate apparens, eadem, quae ex divinitatis auctoritate statuit, decreta custodiat. Ne enim putarent servi, absque crebris orationum bonorumque actuum victimis, vel flagella evadere, vel praemia se posse percipere, et ipse inter servos ad adorandum immolandumque Filius ascendit. Qui veniens Hierosolymam, quid ibi gerentes invenerit, quid ibidem ipse gesserit, videamus. VERS. , .--- Et invenit, inquit, in templo vendentes oves, et boves, et columbas, et nummularios sedentes. Et cum fecisset quasi flagellum de funiculis, omnes eiecit de templo, oves quoque, et boves, et nummulariorum effudit aes, et mensas subvertit. Boves,  oves, et columbae ad hoc emebantur ut offerrentur in templo. Nummularii ad hoc sedebant ad mensas, ut inter emptores venditoresque hostiarum prompta esset pecuniae taxatio. Videbantur ergo licite vendi in templo, quae ob hoc emebantur ut in eodem templo offerrentur Domino. Sed nolens ipse Dominus aliquid in domo sua terrenae negotiationis, ne eius quidem quae honesta putaretur, exhiberi, dispulit negotiatores iniustos, et foras omnes simul cum his quae negotiabantur, eiecit. Quid ergo, fratres mei, quid putamus faceret Dominus? Si rixis dissidentes, si fabulis vacantes, si risu dissolutos, vel alio quolibet scelere reperiret irretitos? Qui hostias quae sibi immolarentur ementes in templo vidit, et eliminare festinavit? Haec propter illos diximus qui ecclesiam ingressi non solum intentionem orandi negligunt, verumetiam ea pro quibus orare debuerant, augent; insuper et arguentes se pro huiusmodi stultitia, conviciis odiisque, vel etiam detractionibus insequuntur, addentes videlicet peccata peccatis, et quasi funem sibi longissimum incauta eorum augmentatione texentes, nec timentes ex eo districti iudicis examinatione damnari. Nam bis quidem in Evangelio sancto legimus quod veniens in templo Dominus huiusmodi negotiatores eiecerit; nunc videlicet, id est, tertio ante passionem suam anno, sicut ex huius evangelistae sequentibus scriptis agnoscimus; et ipso quo passus est anno, cum ante quinque dies Paschae sedens asino, Hiersolymam venisset. Sed et hoc idem eum in templo sanctae Ecclesiae examine quotidianae visitationis agere, omnis qui recte sapit, intelligit. Unde multum tremenda sunt haec, dilectissimi, et digno expavescenda timore; sedulaque praecavendum industria, ne veniens improvisus perversum quid in nobis, unde merito flagellari, ac de Ecclesia eiici debeamus, inveniat. Et maxime in illa, quae specialiter domus orationis vocatur, observandum ne quid ineptum geramus, ne cum Corinthiis audiamus ab Apostolo: Nunquid domos non habetis ad agenda vel loquenda temporalia? aut Ecclesiam Dei contemnitis? Et a Propheta cum Iudaeis: Dilectus meus in domo mea fecit scelera multa. Et quidem gaudendum est, quia ipsi sumus in baptismo templum Dei facti, teste Apostolo, qui ait: Templum Dei sanctum est, quod estis vos. Ipsi civitas regis magni, de qua canitur: Fundamenta eius in montibus sanctis , id est, fundamenta Ecclesiae in soliditate fidei apostolorum et prophetarum. Sed non minus tremendum, quia praemisit Apostolus dicens: Si quis autem templum Dei violarit, disperdet illum Deus. Et ipse iudex iustus, Disperdam, inquit, de civitate Domini omnes, qui operantur iniquitatem. Gaudendum, quia in nobis Paschae solemnitas agitur, cum de vitiis ad virtutes transire satagimus. Pascha quippe transitus dicitur. Gaudendum quia Dominus nostra pectora, civitatem videlicet suam visitare, quia idem Pascha nostrae bonae actionis, praesentia suae pietatis illustrare dignatur. Sed timendum satis, ne nos in civitate sua aliud quam ipse diligit, agentes inveniat, et ipse qualem non diligimus nobis districtus redditor ostendatur [Al., et ipse se nobis, qualem non diligimus, districtus redditor ostendat]; ne nos in templo nummularios, ne venditores boum, ovium, columbarumve reperiens damnet. Boves quippe doctrinam vitae coelestis, oves opera munditiae et pietatis, columbae sancti Spiritus dona designant. Quia nimirum boum iuvamine solet ager exerceri; ager autem est Domini, cor coelesti excultum doctrina, et suscipiendis verbi Dei praeparatum rite seminibus. Oves innocenter sua vellera vestiendis hominibus praestant. Spiritus super Dominum in columbae specie descendit. Vendunt autem boves, qui verbum evangelii non divino amore, sed terreni quaestus intuitu audientibus impendunt; quales reprehendit Apostolus, quia Christum annuntiarent non sincere. Vendunt oves, qui humanae gratia laudis opera pietatis exercent, de quibus Dominus ait: Quia receperunt mercedem suam. Vendunt columbas, qui acceptam Spiritus gratiam, non gratis, ut praeceptum est, sed ad praemium dant; qui impositionem manus, qua Spiritus accipitur, etsi non ad quaestum pecuniae, ad vulgi tamen favorem tribuunt; qui sacros ordines non ad vitae meritum, sed ad gratiam largiuntur. Nummos mutuo dant in templo, qui non simulate coelestibus, sed aperte terrenis rebus in  Ecclesia deserviunt; sua quaerentes, non quae Iesu Christi. Verum huiusmodi operarios fraudulentos quae merces maneat, ostendit Dominus, cum, facto de funiculis flagello, omnes eiecit de templo. Eiiciuntur enim [Ms., autem] de parte sortis sanctorum, qui inter sanctos positi, vel ficte bona, vel aperte faciunt opera mala. Oves quoque et boves eiecit, qui talium vitam pariter et doctrinam ostendit esse reprobam. Funiculi, quibus flagellando impios de templo expulit, tremenda sunt actionum malarum, de quibus materia damnandi reprobos districto iudici datur. Hinc etenim dicit Isaias: Vae qui trahitis iniquitatem in funiculis vanitatis ! Et in Proverbiis Salomon: Iniquitates, inquit, suae capiunt impium, et funibus peccatorum suorum constringitur . Qui enim peccata peccatis, pro quibus acrius damnetur, accumulat, quasi funiculos quibus ligetur ac flagelletur, paulatim augendo prolongat. Nummulariorum quoque quos expulerat, effudit aes et mensas subvertit, quia damnatis in fine reprobis, etiam ipsarum quas dilexere rerum tollet figuram, iuxta hoc quod scriptum est: Et mundus transibit et concupiscentia eius (I Ioan. II, ). VERS. .---Et eis qui columbas vendebant, dixit: Auferte ista hinc, nolite facere domum Patris mei, domum negotiationis. Venditionem columbarum de templo auferri praecipit, quia gratia Spiritus gratis accipi, gratis debet dari . Unde Simon ille magus, quia hanc emere pecunia voluit, ut maiore pretio venderet, audivit: Pecunia tua tecum sit in perditione, non est tibi pars, neque sors in sermone hoc. Notandum autem quia non soli venditores sunt columbarum et domum Dei faciunt domum negotiationis, qui sacros ordines largientes , pretium pecuniae, vel laudis, vel etiam honoris inquirunt: verum hi quoque qui gradum vel gratiam in Ecclesia spiritalem, quam Domino largiente percepere, non simplici intentione, sed cuiuslibet humanae causa retributionis exercent, contra illud apostoli Petri: Qui loquitur quasi sermones Dei, qui ministrat tanquam ex virtute, quam administrat Deus, ut in omnibus honorificetur Deus per Iesum Christum. Quicunque ergo tales sunt, si nolint veniente Domino de Ecclesia auferri, auferant ista de suis actibus, ne faciant domum Dei domum negotiationis. Nec praetereundum quia sollicite nobis Scriptura utramque Salvatoris nostri naturam, et humanam videlicet commendat et divinam. Ut enim verus Dei Filius intelligatur, audiamus quod ipse dicit: Nolite facere domum Patris mei, domum negotiationis. Aperte namque se Filium Dei Patris ostendit, qui templum Dei domum sui Patris cognominat. Et ut rursum verus hominis filius sentiatur, recolamus quod in huius capite lectionis descendens in Capharnaum, matrem comitem habuisse perhibetur. Sequitur: VERS. .---Recordati vero sunt discipuli eius, quia scriptum est: Zelus domus tuae comedit me. Zelo domus Patris Salvator eiecit impios de templo. Zelemus et nos, fratres charissimi, domum Dei, et quantum possumus, ne quid in ea pravum geratur, insistamus. Si viderimus fratrem qui ad domum Dei pertinet, superbia tumidum, si detractionibus assuetum, si ebrietati servientem, si luxurie enervatum si iracundia turbidum, si alio cuiquam vitio substratum, studeamus, in quantum facultas suppetit, castigare, polluta ac perversa corrigere, et si quid de talibus emendare nequivimus, non sine acerrimo mentis sustinere dolore. Et maxime in ipsa domo orationis, ubi corpus Domini consecratur, ubi Angelorum praesentia semper adesse non dubitatur, ne quid ineptum fiat, ne quid, quod nostram fraternamve orationem impediat, totis viribus agamus. Sequitur: VERS. , .---Responderunt ergo Iudaei, et dixerunt ei: Quod signum ostendis nobis, quia haec facis? Respondit Iesus, et dixit eis: Solvite templum hoc, et in tribus diebus excitabo illud. De quo templo diceret, evangelista post aperuit; videlicet de templo corporis sui, quod ab illis passione solutum, ipse post triduum excitavit de morte. Quia ergo signum quaerebant a Domino, quare solita commercia proiicere debuerat e templo, respondit; ideo se rectissime impios  exterminare de templo, quia ipsum templum significaverit templum corporis sui, in quo nulla prorsus esset alicuius macula peccati. Neque immerito typicum purgaverit a sceleribus templum, qui verum Dei templum ab hominibus morte solutum, divinae potentia maiestatis excitare posset a mortuis. VERS. .---Dixerunt ergo Iudaei: Quadraginta et sex annis aedificatum est templum hoc, et tu tribus diebus excitabis illud? Quomodo intellexerunt, ita responderunt. Sed ne nos quoque spiritalem Domini sermonem carnaliter sentiremus, evangelista subsequenter, de quo templo loqueretur, exposuit. Quod autem aiunt templum quadraginta et sex annis aedificatum, non primam, sed secundam illius aedificationem significant. Primus enim Salomon templum in maxima regni sui pace decentissimo  septem annorum  opere perfecit, quod destructum a Chaldaeis, post septuaginta annos ad iussionem Cyri Persae laxata captivitate, reaedificari coeptum est. Sed filii transmigrationis opus, quod sub principibus Zorobabel et Iesu faciebant, propter impugnationem gentium vicinarum, ante quadraginta et sex annos implere nequiverunt. Qui etiam numerus annorum perfectioni Dominici corporis aptissime congruit. Tradunt etenim naturalium scriptores rerum, formam corporis humani tot dierum spatio perfici: quia videlicet primis sex a conceptione diebus, lactis habeat similitudinem, sequentibus novem convertatur in sanguinem, deinde duodecim solidetur, reliquis decem et octo formetur usque ad perfecta lineamenta omnium membrorum; et hinc iam reliquo tempore, usque ad tempus partus, magnitudine augeatur. Sex autem, et novem, et duodecim, et decem, et octo, quadraginta quinque faciunt; quibus si unum adiecerimus, id est, ipsum diem, quo discretum per membra corpus crementum sumere incipit, tot nimirum dies in aedificatione corporis Domini, quot in fabrica templi annos invenimus. Et quia templum illud manufactum, sacrosanctam Domini carnem, quam ex virgine sumpsit, ut ex hoc loco discimus, figurabat, quia aeque corpus eius, quod est Ecclesia, quod [Beda, quia] uniuscuiusque fidelium corpus, animamque designabat, ut in plerisque Scripturarum locis invenimus. Adam vero primus post peccatum audivit: Terra es, et in terram ibis. Secundus vero Adam de se ipso ait: Solvite templum hoc, et in tribus diebus excitabo illud. Sparsus vero fuit primus Adam per universum mundum, qui in secundo collectus est; quod significat nomen Adam, qui quatuor litteris scribitur, id est: Alpha, Delta, iterum Alpha, et My: quae quatuor litterae, quatuor partes orbis designant, in quas sparsus est Adam in filiis suis. Ideo in principiis nominum partium mundi hae quatuor litterae leguntur; nam ἄρκτος, quod est Septentrio, ab Alpha incipit; et δυσις, quod est Occidens, a Delta incipit; et ἀνατολή, quod est Oriens, ab Alpha incipit; μεσημβρίος, quod est Meridies, a My incipit: quae sunt quatuor partes orbis, ab his quatuor litteris incipientes. Quae litterae si in computo Graeco considerentur, quadraginta sex faciunt. Nam Alpha unum, Delta quatuor, et iterum Alpha unum, My quadraginta, quae simul ducta faciunt quadraginta sex. Qui numerus mystice designat quadraginta sex dies, quibus templum corporis Christi in utero virginali aedificatum est, sicut superius diximus. Caro autem Christi, quae de Adam sumpta est, destructa est a Iudaeis, et a seipso iterum aedificata secundum Scripturas prophetarum; et ideo dicit evangelista: Hoc enim dicebat de templo corporis sui. VERS. , .---Cum ergo resurrexisset a mortuis, recordati sunt discipuli eius quia hoc dicebat, et crediderunt Scripturae. Id est, prophetarum, qui praedixerunt Christum tertia die resurgere. Et sermonem, quem dixit Iesus, id est, quod ait: Solvite templum hoc, et in tribus diebus excitabo illud: hoc est, tertia die resuscitabo, quod vos solvetis in cruce. Sequitur: VERS. , .---Cum autem esset Iesus Hierosolymis in Pascha in die festo, multi crediderunt in eum, ipse autem Iesus non credebat semetipsum eis, quia ipse sciebat quid esset in homine. Non enim sic credebant in eum ut digni essent Christum habitare in eis, quorum fides catechumenis comparari potest, qui credunt in Christum, sed Christus non credit seipsum eis, quia, nisi quis renatus fuerit ex aqua et Spiritu  sancto, non potest introire in regnum Dei. Nemini vero se credit Christus, nisi qui dignus est introire in regnum Dei; nullus vero dignus est introire in regnum Dei, nisi qui renatus est ex aqua et Spiritu sancto. Inde et ecclesiastica consuetudo catechumenis corporis et sanguinis Christi communionem non tradit, quia non sunt renati ex aqua et Spiritu sancto, quibus tantum creditur participatio corporis et sanguinis Christi. Ex his autem multis, qui credebant in Iesum, unus erat Nicodemus iste; et ideo nocte venit, non die, quia necdum illumina tus venit coelestis gratiae luce. CAPUT V. Nicodemo inter multa dicit, nisi renatum in regnum Dei intrare non posse: ut quod non iudicare, sed salvare venerit mundum. Et manifestari dicit opera, quae in Deo sunt acta.  CAPUT III. VERS. , .---Erat homo ex Pharisaeis Nicodemus nomine, princeps Iudaeorum, hic venit ad Iesum nocte.  Princeps scilicet Iudaeorum venit ad Iesum nocte, cupiens secreta eius allocutione plenius discere mysteria fidei, cuius aperta ostensione signorum aliquatenus iam rudimenta perceperat. Qui quoniam prudenter ea quae ab illo fieri videbat, intelligere curavit, subtiliter ea quae ab illo quaerebat, investigare promeruit. Rabbi, inquit, scimus quia a Deo venisti magister; nemo enim potest haec signa facere quae tu facis, nisi fuerit Deus cum eo. A Deo igitur Iesum ad magisterium coeleste mundo adhibendum venisse confessus est, Deum cum illo fuisse miraculis prodentibus intellexit, necdum tamen ipsum Deum esse cognovit. Sed quia quem magistrum noverat veritatis studiose docendus adiit, merito ad cognitionem divinitatis eius perfecte doctus subiit; merito utriusque nativitatis eius, divinae scilicet et humanae, sed et passionis atque ascensionis ipsius arcana percepit; nec non etiam modum secundae generationis, ingressum regni coelestis, aliaque perplura doctrinae evangelicae sacramenta, Domino revelante, didicit. VERS. .---Respondit enim Iesus, et dixit ei: Amen amen dico vobis: Nisi quis renatus fuerit denuo, non potest videre regnum Dei. Quae sententia tanto apertius cunctis fidelibus lucet, quanto constat quia sine huius luce fideles esse nequeunt. Quis etenim sine lavacro regenerationis, remissionem peccatorum consequi, et regnum valet intrare coelorum? Sed Nicodemus, qui nocte venit ad Iesum, necdum lucis mysteria capere noverat; nam et nox, in qua venit, ipsam eius qua premebatur ignorantiam designat; necdum enim eorum numero sociatus erat, quibus ait Apostolus: Fuistis aliquando tenebrae, nunc autem lux in Domino; sed inter eos potius remanebat, quibus loquitur Isaias: Surge, illuminare Ierusalem, quia venit lumen tuum, et gloria Domini super te orta est. Respondit ergo Domino, et ait: VERS. .---Quomodo potest homo nasci cum senex sit? Nunquid potest in ventrem matris suae iterato introire et nasci? Quia secundae nativitatis adhuc nescius perseverabat, de salute autem sua iam sollicitus exstiterat, necessario de una quam noverat nativitate, an posset iterari, vel quo ordine regeneratio posset impleri, quaerebat, ne huius expers remanendo, vitae coelestis particeps esse nequiret. Notandum autem quia quod de carnali dixit, hoc etiam de spiritali est regeneratione sentiendum; nequaquam videlicet eam, postquam semel expleta fuerit, posse repeti: sive enim haereticus, sive schismaticus, sive facinorosus quisque in confessione sanctae Trinitatis baptizet, non valet ille qui ita baptizatus est, a bonis catholicis rebaptizari, ne confessio vel invocatio tanti nominis videatur annullari. Et quia Nicodemus ad primam Domini responsionem sollicitus, quomodo sit intelligenda diligenter inquirit, meretur iam planius instrui, et quia secunda nativitas non carnalis est, sed spiritalis, audire; respondit namque illi Iesus:  VERS. .---Amen amen dico tibi, nisi quis renatus fuerit ex aqua et Spiritu, non potest introire in regnum Dei. Cuius nativitatis modum subsequenter exponens, prorsusque a carnali distinguens ait: Quod natum est ex carne, caro est; et quod natum est ex spiritu, spiritus est. Natura spiritus invisibilis, carnis est visibilis; atque ideo carnalis generatio visibiliter administratur visibilibus incrementis. Qui in carne nascitur, per aetatum momenta proficit: spiritalis autem generatio tota invisibiliter agitur. Nam videtur quidem baptizatus  in fontem descendere, videtur aquis intingui, videtur de aquis ascendere; qui autem in illo lavacrum regenerationis egerit, minime potest videri. Sola autem fidelium pietas novit, quia peccator in fontem descendit, sed purificatus ascendit. Filius praevaricationis descendit, sed filius reconciliationis ascendit; filius mortis descendit, sed filius resurrectionis ascendit; filius irae descendit, sed filius misericordiae ascendit; filius diaboli descendit, sed filius Dei ascendit. Sola haec Ecclesia mater, quae generat, novit. Caeterum, oculis insipientium videtur talis exire de fonte qualis intravit, totumque ludus esse quod agitur. Unde in fine videntes gloriam sanctorum dicent gementes in tormentis: Hi sunt, quos aliquando habuimus in derisum et in similitudinem improperii, quomodo computati sunt inter filios Dei? Apostolus Ioannes, charissimi, inquit, nunc filii Dei sumus, et nondum apparuit quid erimus (I Ioan. III, ). Quod ergo natum est ex spiritu, spiritus est; quia qui ex aqua et Spiritu regeneratur, invisibiliter in novum mutatur hominem, et de carnali efficitur spiritalis. Qui ideo recte non solum spiritalis, sed etiam spiritus vocatur; quia sicut substantia spiritus invisibilis est nostris aspectibus, ita is qui per gratiam Dei renovatur, invisibiliter fit spiritalis et Dei filius, cum visibiliter omnibus caro et filius hominis appareat. Sequitur: VERS. , .---Non mireris quia dixi tibi, oportet vos nasci denuo. Spiritus, ubi vult, spirat, et vocem eius audis, sed non scis, unde veniat, et quo vadat. Sic est omnis qui natus est ex Spiritu. Spiritus, ubi vult, spirat, quia ipse habet in potestate, cuius cor gratia suae visitationis illustret. Et vocem eius audis, cum te praesente loquitur is qui Spiritu sancto repletus est; sed non scis, unde veniat, et quo vadat, quia etiamsi te praesente quempiam Spiritus ad horam impleverit, non potest videri, quomodo eum intraverit, vel quomodo redierit: quia natura est invisibilis. Sic est omnis qui natus est ex Spiritu: et ipse enim invisibiliter agente Spiritu incipit esse quod non erat, ita ut infideles nesciant, unde veniat et quo vadat, id est, quia a gratia regenerationis venit in adoptionem filiorum Dei; et vadit in perceptionem regni coelestis. Quaerente autem adhuc Nicodemo quomodo possint haec fieri, subiungit Dominus, dicens: VERS. .---Tu es magister in Israel, et haec ignoras? Non quasi insultare volens ei qui magister vocetur, cum sit ignarus sacramentorum coelestium; sed ad humilitatis illum viam provocans, sine qua ianua coelestis non potest inveniri. VERS. .---Si terrena dixi vobis, et non creditis, quomodo, si dixero vobis coelestia, credetis? Terrena illis dixit, ut in superiore lectione invenimus, cum de passione et de resurrectione sui corporis, quod de terra assumpserat, loqueretur dicens: Solvite templum hoc, et in tribus diebus excitabo illud (Ioan. II, ). Non tamen credebant verbo quod dixit, sed ne hoc quidem intelligere valebant, quia non de alio, quam de templo corporis sui diceret. Qui ergo terrena audientes non capiebant, quanto minus ad coelestia, id est, divinae generationis [Ms., regenerationis] capienda mysteria sufficiunt? Addit autem Dominus adhuc, et de coelestibus sacramentis, et de terrenis instruere eum, quem vidit sapienter ac diligenter his quae audit, intendere. Coelestis namque est ascensio eius ad vitam sempiternam; terrena vero exaltatio eius ad mortem temporalem. Dicit ergo de coelestibus: VERS. .---Et nemo ascendit in coelum, nisi qui descendit de coelo, Filius hominis, qui est in coelo. Subiungit vero de terrenis: Et sicut Moyses exaltavit serpentem in deserto, ita exaltari oportet Filium hominis. Merito autem quaeritur quomodo dicatur Filius hominis, vel descendisse de coelo, vel eo tempore quo haec in terra loquebatur,  iam fuisse in coelo? Nota est namque confessio fidei catholicae, quia descendens de coelo Filius Dei, Filium hominis in utero virginali suscepit, eumque completa dispensatione passionis suae resuscitavit a mortuis, et assumpsit in coelum. Non ergo caro Christi descendit de coelo, neque ante tempus ascensionis erat in coelo. Et qua ratione dicitur: Nisi qui descendit de coelo, Filius hominis, qui est in coelo, nisi quia Christi persona una est, in duabus existens naturis? atque ideo Filius hominis recte dicitur, et descendisse de coelo, et ante passionem fuisse in coelo; quia quod in sua natura habere non potuit, hoc in Filio Dei, a quo assumptus est, habuit. Sicut propter eamdem unius Christi personam, quae ex duabus existit naturis, Apostolus ait: Vos Spiritus sanctus posuit episcopos regere Ecclesiam Dei, quam acquisivit sanguine suo. Neque enim Deus in sua substantia, sed in homine assumpto sanguinem, qui pro Ecclesia funderetur [Beda, quem funderet], habuit. Hinc enim Psalmista dicit: Ascendit Deus in iubilatione. Quomodo enim Deus nisi in homine ascenderet, qui in suae natura maiestatis semper ubique praesens adest? Sed et hoc quaerendum est quomodo dictum sit, et nemo ascendit in coelum, nisi qui descendit de coelo, cum omnes electi se veraciter confidant ascensuros in coelum, promittente sibi Domino, quia, ubi ego sum, illic et minister meus erit? Cuius tamen nodum quaestionis apertissima ratio solvit, quia videlicet mediator Dei et hominum, homo Christus Iesus, electorum omnium caput est. Itemque omnes electi, eiusdem capitis membra sunt, dicente Apostolo: Et ipsum dedit caput super omnia Ecclesiae [Ms. et Beda, omnem Ecclesiam]. Et rursum: Vos enim estis corpus Christi et membra de membro (I Cor. XII, ) Nemo ergo ascendit in coelum, nisi qui descendit de coelo Filius hominis, qui est in coelo; quod est aperte dicere: Nemo ascendit in coelum, nisi Christus in corpore suo, quod est Ecclesia, qui in seipso quidem primum cernentibus apostolis, eminentioribus nimirum membris suis, ascendit, et exinde in membris suis quotidie ascendens se colligit in coelum. Hinc est enim quod ipsum corpus eius, intra adversa praesentis saeculi deprehensum gloriatur et dicit: Nunc autem exaltavit caput meum super inimicos meos. Ac si patenter dicat: Qui occisum a Iudaeis Christum, caput videlicet meum suscitavit a mortuis, ac frustratis omnibus inimicorum insidiis, sublevavit in coelum, spero me etiam de praesentibus periculis eruens, meo capiti iungat in regno suo. Quia ergo nemo ascendit in coelum, nisi qui descendit de coelo, quisquis in coelum ascendere desiderat, ei qui de coelo descendit et  in coelo, se vera fidei et dilectionis unitate coniungat; aperte intelligens quia nullo alio ordine, nisi per eum qui descendit de coelo, potest ascendere in coelum. Unde alias ipse dicit: Nemo venit ad Patrem nisi per me. Haec ideo Nicodemo et cunctis dicuntur catechumenis, ut discant eius membris renascendo incorporari, per quem possint ascendere in regnum Dei. Et quia ascensio vel ingressus regni fieri non potest absque fide et sacramentis Dominicae passionis, recte infertur: Et sicut Moyses exaltavit serpentem in deserto, ita exaltari oportet Filium hominis. VERS. .---Ut omnis qui credit in ipsum, non pereat, sed habeat vitam aeternam. Mira magisterii coelestis arte Dominus magistrum legis Mosaicae ad spiritalem legis eiusdem sensum inducit, recordans historiae veteris, et hanc in figuram suae passionis atque humanae salvationis factam edisserens. Narrat quippe liber Numerorum, quia pertaesus in eremo populus Israel itineris longi ac laboris, murmuravit contra Dominum et Moysen; ideoque Dominus immiserit in illum ignitos serpentes, ad quorum plagas et mortes plurimorum, cum clamarent ad Moysen, et ille oraret pro eis, iussit eum Dominus facere serpentem aeneum, et ponere pro signo. Qui percussus, inquit, aspexerit eum, vivet. Et ita factum est. Plaga igitur serpentium ignitorum, venena sunt, et incentiva vitiorum, quae animam quam tangunt spiritali morte perimunt. Et bene murmurans contra Dominum populus serpentium morsibus sternebatur, ut ex ordine flagelli exterioris agnosceret quantam intus perniciem murmurando pateretur. Exaltatio autem serpentis aenei, quem dum percussi aspicerent, sanabantur, passio est nostri Redemptoris in cruce, in cuius solum fide  regnum mortis et peccati superatur. Recte etenim per serpentes peccata, quae animam simul et corpus ad interitum trahunt, exprimuntur; non solum quia igniti, quia virulenti, quia ad perimendum sunt astuti, verum etiam quia per serpentem primi parentes nostri ad peccandum persuasi, ac de immortalibus sunt peccando mortales effecti. Recte per serpentem aeneum Dominus ostenditur, qui venit in similitudinem carnis peccati: quia sicut aeneus serpens effigiem quidem ignitis serpentibus similem, sed nullum prorsus in suis membris habuit ardorem veneni nocentis; quin potius percussos a serpentibus, sua exaltatione sanabat: sic nimirum, sic Redemptor humani generis, non carnem peccati, sed similitudinem induit carnis peccati, in qua mortem crucis patiendo, credentes in se ab omni peccato et ab ipsa etiam morte liberaret. Sicut ergo Moyses exaltavit serpentem in deserto, ita exaltari oportet Filium hominis. Quia sicut illi qui exaltatum pro signo serpentem aeneum aspiciebant, sanabantur ad tempus a temporali morte et plaga quam serpentium morsus intulerat, ita et qui mysterium Dominicae passionis credendo, confitendo, sinceriter imitando aspiciunt, salvantur in perpetuum ab omni morte, quam peccando in anima pariter et carne contraxerant. Unde recte subiungitur: Ut omnis qui credit in ipsum  non pereat, sed habeat vitam aeternam. Cuius quidem verbi patet sensus; quia qui credit in Christum, non solum perditionem evadit poenarum, sed et vitam percipit aeternam. Et hoc inter figuram distat et veritatem, quia per illam vita protelatur  temporalis, per hanc vita donatur sine fine mansura. Sed curandum solerter est, ut quod intellectus bene sentit, operatio condigna perficiat, quatenus confessio rectae nostrae fidei, pie et sobrie conversando, ad perfectionem  promissae nobis vitae mereatur attingere. Verum quia haec de Filio hominis dicuntur, qui exaltari in cruce, et mortem potuit pati, ne putaret Nicodemus Filium tantum eum hominis esse, a quo vita esset exspectanda perpetua, curavit ei Dominus etiam divinitatis suae patefacere sacramentum, unumque et eumdem Filium Dei, et Filium hominis mundi ostendere salvatorem. Nam sequitur: VERS. .---Sic enim dilexit Deus munaum, ut Filium suum unigenitum daret, ut omnis qui credit in eum, non pereat, sed habeat vitam aeternam. Unde notandum quod eadem de Filio Dei unigenito replicat, quae de Filio hominis in cruce exaltato praemiserat, dicens: Ut omnis qui credit in eum, non pereat, sed habeat vitam aeternam. Quia profecto idem redemptor et conditor noster, Filius Dei ante saecula existens, Filius hominis factus est in fine saeculorum, ut, qui per divinitatis suae potentiam nos creaverat ad perfruendam vitae beatitudinem perennis, ipse per fragilitatem humanitatis nostrae nos restauraret ad recipiendam quam perdidimus vitam.  Sequitur autem: VERS. .---Non enim misit Deus Filium suum in mundum, ut iudicet mundum, sed ut salvetur mundus per ipsum.  Ergo quantum in medico est, sanare venit aegrotum. Se ergo interimit, qui praecepta medici observare non vult. Venit Salvator in mundum: quare Salvator dictus est mundi, nisi ut salvet mundum, non ut iudicet mundum? Salvari non vis ab ipso, ex te iudicaberis. Et quid dicam iudicaberis? vide quid ait: Qui credit in eum, non iudicabitur . Qui autem non credit: quid dicturum sperabas, nisi, iudicatur? Iam, inquit, iudicatus est. Nondum apparuit iudicium, sed iam factum est iudicium; Novit enim Dominus, qui sunt eius,; novit, qui permaneant ad coronam, qui permaneant ad flamma; novit in area sua triticum suum, novit et paleam; novit et segetem, novit zizania. Iam iudicatus est qui non credit. Quare iudicatus? Quia non credit in nomine unigeniti Filii Dei. Hoc est autem iudicium, quia lux venit in mundum, et dilexerunt homines magis tenebras quam lucem: erant enim mala opera eorum. Fratres mei, quorum opera bona invenit Dominus? Nullorum. Omnia enim mala opera invenit. Quomodo ergo quidam fecerunt veritatem, et venerunt ad lucem? Hoc enim sequitur: VERS. .---Qui autem facit veritatem, venit ad lucem, ut manifestentur opera eius, quia in Deo facta sunt. Quomodo ergo quidam bonum opus fecerunt, ut venirent  ad lucem, id est, ad Christum? Et quomodo quidam dilexerunt tenebras? Si enim omnes peccatores invenit, et omnes a peccato sanat; et serpens ille, in quo figurata est mors Domini, eos sanat qui morsi fuerant; et propter morsus serpentis erectus est serpens, id est, mors Domini, propter mortales homines, quos invenit iniustos; quomodo intelligitur, hoc est iudicium, quoniam lux venit in mundum, et dilexerunt homines magis tenebras quam lucem: erant enim mala opera eorum? Quid enim est hoc? Quorum enim erant opera bona? Nonne venisti ut iustifices impios? Sed dilexerunt, inquit, tenebras magis quam lucem. Ibi posuit vim; multi enim dilexerunt peccata sua,: quia, qui confitetur peccata sua et accusat peccata sua, iam cum Deo facit. Accusat Deus peccata tua: si et tu accuses, coniungeris Deo. Quasi duae res sunt, homo et peccator. Quod audis homo, Deus fecit; quod audis peccator, ipse homo fecit. Dele quod fecisti, ut Deus salvet quod fecit. Oportet ut oderis in te opus tuum, et ames in te opus Dei. Cum autem coeperit tibi displicere quod fecisti, inde incipiunt bona opera tua, quia accusas mala opera tua. Initium bonorum operum, confessio est operum malorum. Facis veritatem, et venis ad lucem. Quid est, facis veritatem? Non te palpas, non tibi blandiris, non te adulas; non dicis: iustus sum, cum sis iniquus, et incipis facere veritatem. Venis autem ad lucem, ut manifestentur opera tua quia in Deo sunt facta, quia et hoc ipsum quod tibi displicuit peccatum tuum, non tibi displiceret, nisi Deus tibi luceret, et eius veritas tibi ostenderet lucem; sed qui etiam admonitus diligit peccata sua, odit admonentem lucem, et fugit eam, ut non arguantur opera eius mala quae diligit. Qui autem facit veritatem, accusat in se mala sua, non sibi parcit, non sibi ignoscit, ut Deus ignoscat; quia quod vult ut Deus ignoscat, ipse agnoscit, et venit ad lucem, cui gratias agit quod illi, quid in se odisset, ostenderit. Dicit Domino: Averte faciem tuam a peccatis meis. Et qua fronte dicit, nisi iterum dicat? Quoniam facinus meum ego agnosco, et peccatum meum contra me est semper. Sit ante te, quod non vis esse ante Dominum. Si autem post te feceris peccatum tuum, retorquet tibi illud Deus ante oculos tuos: et tunc retorquet, quando iam poenitentiae fructus nullus erit. Currite dum lucem habetis, ne tenebrae mortis vos comprehendant. Sequitur autem: VERS. .---Post haec autem venit Iesus et discipuli eius in Iudaeam terram. Et illic demorabatur cum eis, et illic baptizabat.  Baptizatus baptizat; non in eo baptismate baptizat quo baptizatus est. Dat baptismum Dominus baptizatus a servo, ostendens humilitatis viam, et perducens ad baptismum Domini. Hoc est baptisma suum, praebendo humilitatis exemplum, quia ipse non respuit baptisma servi; et baptismate servi via praeparabatur Domino: et baptizatus Dominus, viam se fecit ad se Ipsum audiamus: Ego sum via, veritas et vita. Si veritatem quaeris, viam tene: nam ipse est via, qui est veritas. Audiamus Ioannem; Baptizabat Iesus. Diximus quia baptizat Iesus. Quomodo inquit, Iesus, quomodo Dominus, quomodo Dei Filius, quomodo Verbum; sed Verbum caro factum est. CAPUT VI. Ioanni in Aenon baptizanti a suis discipulis dicitur, quod, cui ille testimonium perhibebat, hic baptizet, et quod omnes ad eum veniant. Quem ille sponsum esse, et oportere crescere, se autem minui. Illumque desursum, et supra omnes esse. Credentemque in eum habere vitam aeternam. Super incredulum vero iram manere confirmat.  VERS. .---Erat autem Ioannes baptizans in Aenon, iuxta Salin. Locus quidem ex nomine intelligitur, quia aquae multae erant ibi. Aenon iuxta Salim locus est, ubi baptizabat Ioannes, et ostenditur nunc usque locus, in octavo lapide  Scytopoleos ad meridiem, iuxta Salim et Iordanem. Nondum enim missus fuerat Ioannes in carcerem. Quare baptizabat Ioannes? Quia oportebat ut baptizaretur Dominus. Quare oportebat ut Dominus baptizaretur? Ne aliquis magna licet praeditus gratia vel potestate, contemneret baptizari. Ipse Dominus non contempsit baptismi sacramentum, quamvis in illo non esset quod mundaretur in baptismo, qui nullum habuit peccatum, quod dimitteretur in baptismi lavacro. Baptizatus est a servo Dominus, ne servus Domini baptismum contemneret. Nondum enim missus fuerat Ioannes in carcerem. Ideo hoc dixit evangelista, ut intelligeretur, quae ante posuit, primo anno doctrinae Domini nostri Iesu Christi, quae incipiebat a baptismo suo, acta esse; cuius anni gesta, maxime alios intellexit evangelistas tacere. VERS. .---Facta est autem quaestio ex discipulis Ioannis cum Iudaeis de purificatione. Zelantes vero discipuli Ioannis magistrum, quia plures audiebant concurrere ad baptisma Christi, et praeferre Iudaeos baptismo Ioannis baptismum Christi, ita ut novissime ventum est ad ipsum Ioannem, ut solveret quaestionem quam habuerunt discipuli illius cum Iudaeis, de discretione inter baptismum Christi et baptismum Ioannis, et dixerunt ei: VERS. .---Rabbi, qui erat tecum trans Iordanem, cui tu testimonium perhibuisti, ecce hic baptizat, et omnes veniunt ad eum. Quasi indignantes quod plures venissent ad baptismum Christi, dixerunt: Omnes veniunt ad eum, et te dimittunt, dum tuo baptismo baptizatus est ille, ad cuius baptismum omnes modo concurrunt. VERS. .---Respondit Ioannes et dixit: Non potest homo accipere quidquam, nisi fuerit ei datum de coelo. Vos mihi testimonium perhibetis, quod dixerim: Non sum ego Christus. Si meo testimonio creditis, scitote me non esse Christum, sed illum; et illius baptismum esse in quo est remissio peccatorum et Spiritus sanctus datur; non meum in quo tantummodo poenitentia dabatur, et fides in eum in quo querimoniam nunc habetis. Non potest homo aliquid accipere, nisi fuerit illi datum de coelo. Ministerium accepi quod mihi datum fuit de coelo. Praeco sum, ille iudex; ego servus, ille Dominus; ille sponsus, ego amicus sponsi. Illum oportet crescere, me autem minui. Veniebam illi viam parare, non me exaltare. Ego vox clamantis, ille Verbum patris. Qui post me venit, ante me factus est, id est, dignitate praelatus est mihi. Cuius ego non sum dignus corrigiam calceamenti solvere, id est, nativitatis illius qui ex virgine natus venit in mundum enarrare mysterium. Audistis testimonium meum; credite testimonio meo. Concurrite ad illum, in cuius baptismo est remissio peccatorum. Iste Ioannes tantae auctoritatis habebatur, ut a populo Christus putaretur; sed ille falsum respuit honorem, ut solidam potuisset habere veritatem. Noluit de se iactare quod non fuit, ne sine eo esset qui semper fuit. VERS. .---Qui habet sponsam, sponsus est. Ego non sum sponsus. Sed quid sum? Amicus sponsi, gaudens in vocem illius. Quis est sponsus? Ille de quo dicitur: Rex omnis terrae Deus; et adorabunt eum omnes reges terrae, omnes gentes servient ei. Ille sponsus verus; sponsa vero sancta Ecclesia, ex omnibus congregata gentibus, de qua Apostolus ait: Desponsavi vos uni viro, virginem castam exhibere Christo. Virgo est et sponsum habet, quae quotidie generat et virgo perpetua permanet. Virginitas haec integritas est mentis, charitatis perfectio, unitas catholicae fidei, pacis concordia, castitas in corde et anima; quia nihil valet corporis castitas sine catholicae fidei integritate; cuius virginis, id est, universalis Ecclesiae, amici sunt praedicatores evangelicae veritatis. Et ideo dicit iste Ioannes, amicus sponsi: Qui stat et audit, gaudio gaudet propter vocem sponsi. Stat enim, qui in fide recta permanet, et quod credit, praedicat.  Quare stat? Quia non cadit. Quare non cadit? Quia humilis est. Iste praecursor Domini in solida petra stabat, dum ait: Non sum ego Christus, non sum ego sponsus, sed amicus sponsi. Qui gloriam illius quaerit qui misit eum, merito non cadit, merito stat, merito audit vocem sponsi, et gaudio gaudet propter vocem sponsi. Vox ergo sponsi est: Ite, docete omnes gentes, baptizantes eos in nomine Patris, et Filii, et Spiritus sancti.   Confessus est ergo Ioannes, sicut superius audistis, quia non sum ego Christus: quia cum discipulos multos faceret Iesus, et perferretur ad eum, veluti instigaretur, quasi invido enim narraverunt: Ecce ille facit plures discipulos quam tu, ille confessus est quid esset, et inde meruit pertinere ad eum, quia non est ausus se dicere, quod est ille. Hoc ergo dicit Ioannes, Non potest homo accipere quidquam, nisi fuerit ei datum de coelo. Ergo Christus, homo accipit. VERS. , .---Ipsi vos mihi testimonium perhibetis, quod dixerim: Ego non sum Christus; sed quia missus sum ante illum. Qui habet sponsam, sponsus est, amicus autem sponsi, qui stat et audit eum, et gaudio gaudet propter vocem sponsi. Non sibi gaudium facit de se. Qui vult gaudere de se, tristis erit; qui autem de Deo vult gaudere, semper gaudebit, quia Deus sempiternus est. Vis habere gaudium sempiternum? inhaere illi qui sempiternus est. Talem se dixit Ioannes. Propter vocem sponsi gaudet amicus sponsi, ait, non propter vocem suam; et stat et audit eum: si ergo cadit, non audit eum. De illo  quondam qui cecidit, dictum est: Et in veritate non stetit. De diabolo dictum est. Ergo stare debet amicus sponsi, et audire. Quid est stare? Permanere in gratia eius quam accepit, et audire vocem ad quam gaudeat. Sic erat Ioannes. Noverat, unde gaudebat. Non sibi arrogabat, quod ipse noverat [Aug., quod ipse non erat]: sciebat illuminatum se, non illuminatorem. Erat enim lumen verum, ait evangelista, quod illuminat omnem hominem venientem in hunc mundum . Si ergo omnem hominem, et ipsum Ioannem, quia et ipse de hominibus erat. Sequitur et dicit Ioannes: Hoc ergo gaudium meum impletum est. Quod est gaudium ipsius? ut gaudeat ad vocem sponsi. Multi enim ideo facti sunt insipientes, quia dixerunt se esse sapientes; quos arguit Apostolus in Epistola ad Romanos dicens: Aestimantes se esse sapientes, stulti facti sunt. Ergo Deus quod dat gratias agentibus, tulit non agentibus. Noluit esse hoc Ioannes; gratus esse voluit. Confessus est accepisse se, et gaudere se dixit, propter vocem sponsi, et ait: VERS. .---Hoc ergo gaudium meum impletum est. Illum oportet crescere, me autem minui. Quid est hoc? illum oportet exaltari, me autem humiliari. Magnum hoc sacramentum est: antequam veniret Dominus Iesus, homines gloriabantur de se: venit ille homo, ut minueretur illius gloria, et augeretur gloria Dei. Etenim venit ille sine peccato, et invenit omnes cum peccato. Si sic venit ille, ut dimitteret peccata, Deus largiatur, homo confiteatur. Etenim confessio hominis, humilitas hominis; miseratio Dei, altitudo Dei. Si ergo venit ille dimittere peccata, agnoscat homo humilitatem suam, et Deus faciet misericordiam suam. Illum oportet crescere, me autem minui: hoc est, illum oportet dare, me autem accipere; illum oportet glorificari, me autem confiteri. Intelligat homo gradum suum, et confiteatur Deo, et audiat Apostolum dicentem homini superbienti et elato et extollere se volenti: Quid enim habes, quod non accepisti? Si autem accepisti, quid gloriaris, quasi non acceperis? Intelligat ergo homo, quia accepit, qui volebat suum dicere quod non est eius, et minuatur. Bonum est illi enim ut Deus in illo glorificetur; ipse in se minuatur, ut in Deo augeatur. Haec testimonia, hanc  veritatem, etiam passionibus suis, significaverunt Christus et Ioannes. Nam Ioannes capite minoratus est, et Christus in cruce exaltatus est, ut et ibi appareret, quid est, illum oportet crescere, me autem minui, hoc est, illum oportet exaltari, me autem humiliari. Hoc enim significat et ipsa creatura lucis. Nam Christus natus est diebus crescentibus, Ioannes vero decrescentibus; ut ostenderetur quid est Christus, hoc est lumen verum; et quid est Ioannes, hoc est illuminatus ab eo. Crescamus in illo, et per illum, ut ille crescat in nobis, donec perveniamus ad perfectum diem. Audiamus adhuc quid Ioannes de Christo dixerit, vel quid de seipso. Dicit enim:  VERS. .--- Qui de sursum venit, super omnes est, et qui de terra est, de terra loquitur. Qui de sursum venit, super omnes est, id est Christus. Qui autem est de terra, terra est, et de terra loquitur, id est Ioannes. Quomodo ergo de terra loquitur? Omnis homo terrenus est, et dum terrena loquitur, de terra loquitur; qui vero illuminatus est ab eo, qui est lumen verum, de divinis loquitur. Ergo seorsum  est gratia Dei, seorsum natura hominis. Carnalis carnaliter aestimat, carnaliter suspicatur. Dum venit gratia Dei illuminans hominem, coelestia loquitur, sicut dictum est: Qui illuminas lucernam meam, Domine, Deus meus, illumina tenebras meas . Hoc est, illum oportet crescere, me autem minui. Ergo Ioannes, quod ad Ioannem pertinet, de terra est, et de terra loquitur: si quid divinum a Ioanne audisti, illuminantis est, non recipientis. VERS. .---Qui de coelo venit, super omnes est, et quod vidit et audivit, hoc testificatur, et testimonium eius nemo accepit. Qui de coelo venit, super omnes est, Dominus noster Iesus Christus, de quo superius dictum est: Nemo ascendit in coelum, nisi qui descendit de coelo, Filius hominis, qui est in coelo. Est autem super omnes, et quod vidit et audivit, hoc loquitur. Habet enim et Patrem ipse Filius Dei; habet et matrem , et audivit a Patre. Et quod audivit a Patre, quid est? Quis hoc explicet? Quando lingua mea, quando cor meum sufficere potest, vel cor ad intelligendum, vel lingua ad proferendum? Quid est quod Filius audivit a Patre? Forte Filius Verbum Patris audivit? Imo Filius Verbum Patris est. Cum ergo Verbum Dei Filius sit, Filius autem locutus est nobis; non verbum suum, sed Verbum Patris se nobis loqui voluit, qui Verbum Patris loquebatur. Hoc ergo, quomodo decuit et oportuit, dixit Ioannes. Qui de coelo venit, super omnes est, et quod vidit et audivit, illud testatur, et testimonium eius nemo accepit. Si nemo, ut quid venit? quorumdam enim nemo. Est quidam populus praeparatus ad iram Dei, damnandus cum diabolo, horum nemo accepit testimonium Christi. Nam si omnino nemo, nullus homo; quid ergo est quod sequitur? VERS. .---Qui accepit testimonium eius, signavit, quia Deus verax est. Certe ergo nemo, sed tu ipse dicis: Qui accepit testimonium eius, signavit, quia Deus verax est. Responderet ergo fortasse interrogatus Ioannes, et diceret nobis, quid dixerit [Aug., novi quid dixerim, nemo] nemo [Ms., Certe ergo nemo, si tu ipse dicis, Qui accepit, etc..., et diceret: Novi quid dixerim: nemo est quidam populus]. Est quidam populus natus ad iram Dei, et ad hoc praecognitus. Qui sint enim credituri, et qui non sint credituri, novit Dominus; qui sint perseveraturi in eo quod crediderint, et qui sint lapsuri, novit Deus; et numerati sunt Deo omnes futuri in vitam aeternam. Testimonium eius qui venit de coelo, nemo accepit; qui autem accepit testimonium eius, signavit, quia Deus verax est. Signavit, dixit; hoc est, signum posuit in corde suo, quasi singulare et speciale aliquid, hunc esse Deum verum, qui missus est ob salutem humani generis. Quid est, signavit, quia Deus verax est, nisi quia omnis homo mendax, Deus autem verax est? Quia nemo hominum potest dicere, quod veritas est, nisi illuminetur ab eo, qui mentiri non potest. Deus ergo verax, Christus autem Deus. Vis probare? Accipe testimonium eius, et invenis. Qui enim accepit testimonium eius, signavit quia Deus verax est. Quis? Ipse qui de coelo venit et descendit, et super omnes est, Deus verax est. Quem enim misit Deus, verba Dei loquitur; ipse est Deus verax, ipse est Deus, et Dominus noster Iesus Christus, de quo Apostolus ait: Postquam venit plenitudo temporis, misit Deus Filium suum factum ex muliere, factum sub lege. VERS. .--- Quem enim misit Deus, verba Dei loquitur. Hoc utique de Christo dicebat, ut se ab illo distingueret. Quid enim? Ioannem nonne Deus misit? An non ipse dixit: Missus sum ante eum: et qui me misit baptizare in aqua: et de illo dictum est: Ecce ego mitto Angelum meum ante te, et praeparabit viam tuam. Nonne et ipse verba Dei loquitur, de quo etiam dictum est quod sit amplius quam propheta? Si ergo et ipsum Deus misit, et verba Dei loquitur, quomodo ad distinctionem de Christo eum dixisse accepimus: Quem enim misit Deus, verba Dei loquitur? Sed vide, quid adiungat: ---Non enim ad mensuram dat Deus Spiritum. Audi Apostolum dicentem: Secundum mensuram donationis Christi. Hominibus ad mensuram dat, unico Filio non dat ad mensuram. Quomodo hominibus dat ad mensuram? Alii quidem datur per Spiritum sermo sapientiae, alii sermo scientiae secundum eumdem Spiritum; alii fides in eodem Spiritu, alii prophetia, alii iudicatio spirituum, alteri genera linguarum, alii dona curationum. [Aug., Nunquid omnes apostoli?] Nunquid omnes prophetae? Nunquid omnes doctores? Nunquid omnes habent virtutes? Nunquid omnes dona habent sanitatum? Nunquid omnes linguis loquuntur? Nunquid omnes interpretantur? Aliud habet ille, aliud iste; et quod habet iste, ille non habet. Mensura, divisio quaedam donorum est. Ergo hominibus mensura datur; et concordia ibi unum corpus facit. Quomodo aliud accepit manus ut operetur; aliud oculos ut videat; aliud aures ut audiat; aliud pedes [Idem, oculus, auris, pes] ut ambulet: anima tamen una est, quae agit omnia; in manu, ut operetur; in pede, ut ambulet; in aure, ut audiat; in oculo, ut videat: sic sunt etiam diversa dona fidelium, tanquam membris ad mensuram cuique propriam distributa. Sed Christus, qui dat, non ad mensuram accipit. Audi enim adhuc, quod sequitur, quia de Filio dixerat: Non enim ad mensuram dat Deus Spiritum. VERS. .---Pater diligit Filium, et omnia dedit in manu eius. Addidit: Et omnia dedit in manus eius, ut nosses et hic quam distincte  dictum est: Pater diligit Filium. Quare? Ergo Pater non diligit Ioannem? et tamen omnia dedit in manu eius; Pater non diligit Paulum? et tamen omnia dedit in manu eius. Pater diligit Filium: sed quomodo Pater Filium, non quomodo Dominus servum; quomodo Unicum, non quomodo adoptatum. Itaque omnia dedit in manu eius. Quid est omnia? Ut tantus sit Filius, quantus est Pater. Sequitur: CAPUT IV. VERS. , , .---Ut ergo cognovit Iesus quia audierunt Pharisaei, quia Iesus plures discipulos facit quam Ioannes, et baptizat: quanquam Iesus non baptizaret, sed discipuli eius: reliquit Iudaeam terram, et abiit in Galilaeam.  Utique Dominus si sciret Pharisaeos ita de se cognovisse quod plures discipulos faceret et quod plures baptizaret, ut hoc eis ad salutem pertineret sequendi eum, ut et ipsi essent discipuli, et ipsi vellent ab eo baptizari; magis non relinqueret Iudaeam terram, sed propter illos maneret ibi: quia vero cognovit eorum scientiam, simul cognovit et invidentiam, quia non hoc propterea didicerunt ut sequerentur, sed ut persequerentur, abiit inde. Poterat quidem ille et praesens ab his non teneri, si nollet; non occidi, si nollet; qui potuit, et non nasci, si nollet: sed quia in omni re quam gessit ut homo, hominibus in se credituris praebebat exemplum (quia unusquisque servus Dei non peccat, si secesserit in alium locum, videns furorem fortem persequentium se aut quaerentium in malum animam suam; videretur autem sibi servus Dei peccare si faceret, nisi in faciendo Dominus praecessisset), fecit hoc ille magister bonus, ut doceret, non quod timeret. Fortassis etiam hoc moveat, cur dictum sit: Baptizabat Iesus plures quam Ioannes, et posteaquam dictum est, baptizat, subiectum sit: Quanquam Iesus non baptizaret, sed discipuli eius. Quid ergo? Falsum dictum erat, et correctum est cum additum est, quanquam Iesus non baptizaret, sed discipuli eius? An utrumque verum est, quia Iesus et baptizabat, et non baptizabat? Baptizabat enim, quia et ipse mundabat; non baptizabat, quia non ipse tingebat. Praebebant discipuli ministerium corporis, praebebat ille adiutorium maiestatis. Quando enim cessaret a baptizando, qui non cessat a mundando, de quo dictum est ab eodem Ioanne per Ioannis Baptistae personam: Hic est qui baptizat? Ergo Iesus adhuc baptizat; et quousque baptizantur, qui baptizandi sunt [Aug., quousque baptizandi sumus], Iesus baptizat. Securus homo accedat ad inferiorem ministrum, habet enim superiorem magistrum. Sed forte dicat aliquis: Baptizat quidem Christus in spiritu, non in corpore. Quasi vero alterius dono quam illius, quisquam etiam sacramento corporalis et visibilis baptismatis imbuatur. Vis nosse quia ipse baptizat non solum spiritu, sed etiam aqua? Audi Apostolum: Sicut Christus, inquit,  dilexit Ecclesiam suam, et seipsum tradidit pro ea, mundans eam lavacro aquae in verbo, ut exhiberet sibi ipse gloriosam Ecclesiam, non habentem maculam aut rugam, aut aliquid eiusmodi (Ephes. V, ). Mundans eam, unde? Lavacro aquae in verbo. Tolle aquam, non est baptismum. Similiter verbum si tuleris, baptismum non fit [Ms., baptisma, tolle verbum, non est baptisma].  Quaeri enim solet si in hoc baptismo discipulorum Christi, Spiritus sanctus daretur, propter verba quae in sequenti huius Evangelii loco leguntur, ubi dicitur: Spiritus sanctus nondum fuerat datus, quia Iesus nondum fuerat glorificatus ? Profecto dabatur Spiritus sanctus in hoc discipulorum Christi baptismo, licet non ea manifestatione, qua post ascensionem Christi decima die in igneis linguis datus est. Quod quaedam latenter, quaedam vero per visibilem creaturam, visibiliter Deus operatur, pertinet ad gubernationem prudentiae, quia omnes divinae actiones, locorum, temporumque ordinis distinctione pulcherrima aguntur. Quomodo autem ipse Dominus secum habebat utique Spiritum sanctum in ipso homine quem gerebat, quando ut baptizaretur venit ad Iordanem; et tamen posteaquam baptizatus est, descendere in eum in columbae specie idem Spiritus visus est: sic intelligendum est, ante manifestum et visibilem adventum Spiritus sancti quoscunque sanctos eum latenter habere potuisse. Ita sane hoc diximus ut intelligamus etiam visibili demonstratione Spiritus sancti, qui adventus eius dicitur, ineffabili vel etiam incogitabili modo largius in hominum corda plenitudinem eius infusam. Sequitur: Reliquit Iudaeam, et abiit iterum in Galilaeam. Quid est, reliquit Iudaeam, nisi reliquit infidelitatem illorum qui eum recipere noluerunt; et lapidem quem aedificare debuerunt, reprobaverunt? Et abiit per apostolos in Galilaeam, id est, in volubilitatem istius mundi, praecipiens apostolis: Ite, docete omnes gentes, baptizantes eos in nomine Patris, et Filii, et Spiritus sancti. VERS. .---Oportebat enim eum transire per Samariam. In lectione vero Evangelii, infirmitatem humani generis suscepisse Dominum Iesum Christum plenissime nobis sanctus evangelista monstravit; siquidem cum dixisset venisse Dominum in civitatem Samariae, quae dicitur Sichar, iuxta praedium quod dedit Iacob filio suo Ioseph, in quo praedio erat fons Iacob, addidit: Iesus, inquit, fatigatus ex itinere, sedebat sic supra fontem. CAPUT VII Ad puteum Iacob mulieri Samaritanae Christus se manifestans plurima mystice loquitur, et multi Samaritanorum credunt in eum, dicentes: Vere hic est Salvator mundi.  VERS. , .---Venit Iesus in civitatem Samariae, quae dicitur Sichar, iuxta praedium quod dedit Iacob Ioseph filio suo. Erat enim ibi fons Iacob. Iesus, inquit, fatigatus itinere, sedebat sic super fontem. Super fontem videlicet putei, [qui erat in praedio, quod] sanctus Iacob Ioseph filio suo dereliquerat: quod praedium non tam Ioseph quam Christo arbitror derelictum, cuius figuram sanctus Ioseph patriarcha portavit, quem vere sol adorat et luna, et omnes stellae benedicunt. Ad hoc praedium ideo venit Dominus, ut Samaritani, qui haereditatem sibi patriarchae Israel vindicare cupiebant, agnoscerent possessorem suum, et converterentur ad Christum qui legitimus patriarchae haeres est factus. Dicit evangelista: Iesus autem fatigatus ex itinere, sedebat sic super fontem . Evangelica sacramenta in Domini nostri Iesu Christi dictis factisque signata, non omnibus patent; et ea nonnulli minus diligenter minusque sobrie interpretando afferunt plerumque pro salute perniciem et pro cognitione veritatis errorem. Inter quae illud est sacramentum quod scriptum est Dominum hora diei sexta venisse ad puteum Iacob, fessumque ab itinere resedisse, a muliere Samaritana potum petisse, et caetera quae in eodem loco Scripturarum discutienda et pertractanda dicuntur. De qua re id primum  tenendum est, quod in omnibus Scripturis summa vigilantia custodire oportet ut secundum fidem sit sacramenti divini expositio. Hora igitur diei sexta venit ad puteum Dominus noster. Video in puteo tenebrosam profunditatem. Admoneo ergo intelligi  mundi huius infirmas partes, id est, terrenas, quo venit Dominus Iesus hora sexta, id est, sexta aetate generis humani, tanquam senectute veteris hominis, quo iubemur exui, ut induamur novo qui secundum Deum creatus est. Nam sexta aetas senectus est, quoniam prima est infantia, secunda pueritia, tertia adolescentia, quarta iuventus, quinta gravitas. Veteris itaque hominis vita, quae secundum carnem temporali conditione peragitur, sexta aetate, id est, senectute concluditur, quia senectute, ut dixi, humani generis Dominus noster creator nobis et reparator advenit, ut moriente scilicet vetere homine, novum in se constitueret, quem exutum luto terreno in coelestia regna transferret. Ergo nunc puteus, ut dictum est, mundi huius terrenum laborem et errorem tenebrosa profunditate significat. Et quoniam exterior est homo vetus, et novus interior, dictum est ab Apostolo: Et si exterior homo noster corrumpitur, interior autem renovatur de die in diem. Rectissime omnino, quoniam omnia visibilia ad exteriorem hominem pertinent, quibus Christiana disciplina renuntiat. Hora sexta venit Dominus ad puteum, id est, medio die, unde iam incipit sol iste visibilis declinare in occasum: quoniam et nobis vocatis a Christo ad invisibilium amorem, homo interior recreatus, ad interiorem lucem quae nunquam occidit, revertatur; secundum apostolicam disciplinam, non quaerens quae videntur, sed quae non videntur. Quae enim videntur temporalia sunt, quae autem non videntur aeterna sunt. Quod autem fatigatus venit ad puteum, infirmitatem carnis significat; quod sedit, humilitatem, quia et imbecillitatem carnis pro nobis suscepit, et homo hominibus tam humiliter apparere dignatus est. De hac infirmitate carnis Propheta dicit: Homo in plaga positus, et sciens ferre imbecillitatem; de humilitate vero Apostolus loquitur dicens: Humiliavit se, factus subditus usque ad mortem. Quanquam illud quod sedit, quoniam solent sedere doctores, possit alio intellectu non humilitatis modestiam, sed magistri demonstrare personam. Sed quaeri potest quare a muliere Samaritana, quae aquae implendae gratia venerat, bibere postulaverit, cum ipse postea spiritalis fontis affluentiam se petentibus dare posse praedicaverit? Sed scilicet sitiebat Deus mulieris illius fidem, quoniam Samaritana erat, et solet Samaria idololatriae imaginem sustinere; ipsi enim separati a populo Iudaeorum, simulacris mutorum animalium, id est, vaccis aureis animarum suarum dedecus adduxerant. Venerat autem Iesus Dominus noster ut gentium multitudinem, quae simulacris servierat, ad munimentum fidei Christianae et incorruptae religionis adduceret. Non enim est, inquit, sanis opus medicus, sed male habentibus. Ergo eorum fidem sitit, pro quibus sanguinem fudit. VERS. .---Dixit ergo ad eam Iesus: Mulier, da mihi bibere. Et ut noveris quid sitiebat Dominus noster post paululum veniunt discipuli eius, qui perrexerant in civitatem, ut cibos emerent, et dicunt ei: Rabbi, manduca. Ille autem dixit eis: Ego aliam habeo escam manducare, quam vos nescitis. Dicunt ergo discipuli eius ad alterutrum: Nunquid aliquis attulit ei manducare? Dicit eis Iesus: Meus cibus est, ut faciam voluntatem eius qui me misit, et ut perficiam opus eius. Nunquid hic intelligitur alia voluntas Patris qui eum misit, et opus eius quod perficere velle respondit, nisi ut nos ad fidem suam a pernicioso mundi errore converteret? Qualis est ergo cibus eius, talis et potus. Quapropter hoc in illa muliere sitiebat, ut faceret in ea voluntatem Patris, et perficeret opus eius. Sed illa carnaliter intelligens respondit: Tu cum sis Iudaeus, quomodo a me bibere poscis, cum sim mulier Samaritana? Non enim coutuntur Iudaei Samaritanis. Cui Dominus noster dixit: VERS. .---Si scires donum Dei, et quis est qui dicit tibi, Da mihi bibere, tu magis petisses ab eo, ut dedisset tibi aquam vivam. Ut hinc ei ostenderet non se talem  aquam petisse, qualem ipse intellexerat; sed quia ipse sitiebat fidem eius, eidem sitienti Spiritum sanctum dare cupiebat. Hanc enim recte intelligimus aquam vivam, quod est donum Dei, sicut ipse ait: Si scires donum Dei; et sicut idem Ioannes testatur alio loco dicens: Quoniam stabat Iesus, et clamabat: Si quis sitit, veniat et bibat. Qui credit in me, sicut dicit Scriptura, flumina de ventre eius fluent aquae vivae. Consequenter omnino, qui credit in me, inquit, flumina de ventre eius fluent aquae vivae, quia primo credimus, ut haec dona mereamur. Haec ergo flumina aquae vivae, quae illi mulieri volebat dare, merces est fidei quam prius sitiebat. Cuius aquae vivae interpretationem ita subiicit: Hoc autem dicebat, inquit, de Spiritu, quem accepturi erant hi qui in eum credituri erant. Nondum autem erat Spiritus datus, quia Iesus nondum fuerat clarificatus. Hoc itaque donum Spiritus sanctus est, quod post suam clarificationem dedit Ecclesiae, sicut alia Scriptura dicit: Ascendens in altum captivam duxit captivitatem, dedit dona hominibus . Sed adhuc illa mulier carnaliter sapit. Sic enim respondit: Domine, neque hauritorium habes, et puteus altus est. Unde mihi habes dare aquam vivam? Nunquid tu maior es Patre nostro Iacob, qui dedit nobis hunc puteum, et ipse ex eo bibit, et filii eius, et pecora eius? Nunc vero iam Dominus exponit quid dixerit: Omnis, inquit, qui biberit de aqua ista, sitiet iterum. Qui autem de aqua, quam dedero, biberit, non sitiet in sempiternum. Sed aqua illa quam dedero, fiet in eo fons aquae salientis in vitam aeternam. Sed adhuc mulier prudentiam carnis amplectitur. Quid enim respondit? Domine, da mihi hanc aquam, ut neque sitiam, neque veniam huc haurire. Dicit ei Iesus: Vade, voca virum tuum, et veni huc. Cum sciret eam virum non habere, cur hoc dixerit, quaeritur; namque cum mulier dixerit: Non habeo virum, VERS. .---Dicit ei Iesus: Bene dixisti non habere te virum. Quinque enim viros habuisti, et nunc, quem habes, non est tuus vir. Hoc vere dixisti. Sed non sunt haec carnaliter accipienda, ne huic ipsi adhuc mulieri Samaritanae similes esse videamur: sed de illo dono Dei si aliquid iam gustavimus, spiritaliter ista tractemus. Quinque viros, quinque libros qui per Moysen ministrati sunt, nonnulli accipiunt. Quod autem dictum est: Et nunc quem habes, non est tuus vir, de se ipso Dominum dixisse intelligunt, ut iste sit sensus: Primo quinque libris Moysi, quasi quinque viris servisti; nunc autem hic quem habes, id est, quem audis, non est tuus vir, quia nondum in eum credidisti. Sed quoniam nondum credens Christo, adhuc utique illorum quinque virorum, id est, quinque librorum copulatione tenebatur; potest movere quomodo dici potuerit, quinque viros habuisti, quasi nunc eos iam non haberet, cum adhuc utique ipsis subdita viveret? Deinde cum quinque libri Moysi nihil aliud quam Christum praedicent, sicut ipse ait: Si crederetis Moysi, crederetis forsitan et mihi; ille enim de me scripsit (Ioan. V, ), quomodo potest intelligi a quinque illis libris recedere hominem, ut ad Christum transeat; cum ille qui credit in Christum, non relinquendos quinque illos libros, sed spiritaliter intelligendos multo beatius amplectatur? Est ergo alius intellectus, ut quinque viri intelligantur quinque corporis sensus; unus, qui ad oculos pertinet, quo lucem istam visibilem, et quoslibet colores, formasque corporum cernimus; alter est aurium, quo vocum et omnium sonorum momenta sentimus; tertius narium, quo varia odorum suavitate delectamur; quartus in ore gustus, dulcia et amara sentit, et omnium saporum habet examen; quintus per totum corpus tangendo diiudicat calida et frigida, mollia et dura, lenia et aspera, et quidquid aliud est quod tangendo sentimus. Istis itaque carnalibus sensibus quinque prima hominis aetas imbuitur, necessitate naturae mortalis, qua ita post peccatum primi hominis nati sumus, ut nondum reddita luce mentis, carnalibus sensibus subditi, carnalem vitam sine ulla veritatis intelligentia transeamus. Tales necesse est esse infantes et parvulos pueros, qui nondum possunt accipere rationem. Et quia naturales sunt isti sensus, qui primam aetatem regunt, et Deo artifice nobis tributi sunt, recte dicuntur viri, id est mariti,  tanquam legitimi, quoniam non eos error vitio proprio, sed Dei artificio natura contribuit. Cum autem quisque venerit ad eam aetatem cui vita possit capax esse rationis, si veritatem statim comprehendere potuerit, non iam illis sensibus rectoribus utitur; sed habebit virum spiritum rationalem, cui sensus illos in famulatum redigat, servituti subiiciens corpus suum; cum anima non iam viris quinque, id est, quinque corporis sensibus subdita est, sed Verbum divinum habet legitimum virum, cui copulata inhaerens, cum et ipse spiritus hominis haeserit Christo, quia caput viri Christus est, amplexus spiritalia, sine ullo separationis timore aeterna perfruitur vita. Quis nos enim separare potuerit a charitate Christi ? Sed quoniam illa mulier errore tenebatur, quae significabat multitudinem saeculi vanis superstitionibus subiugati, post tempora illa quinque carnalium sensuum, quibus prima aetas, ut diximus, regitur, non eam verbum Dei acceperat in coniugium, sed complexu adulterino diabolus obtinebat. Itaque illi Dominus dicit, videns eam esse carnalem, id est, carnaliter sapere: Vade, voca virum tuum, et veni huc. Id est, remove te ab affectione carnali, in qua nunc constituta es, unde non potes intelligere quae loquor: Et voca virum tuum, id est, spiritu intelligentiae praesens esto. Est enim animae quasi maritus quodammodo spiritus hominis, qui animalem affectionem tanquam coniugem regit: non ille Spiritus sanctus, qui cum Patre et Filio incommutabiliter datur, sed spiritus hominis, de quo Apostolus dicit: Nemo scit quid est in homine, nisi spiritus hominis. Nam ille Spiritus sanctus, Spiritus Dei est, de quo iterum dicit: Sic et quae Dei sunt, nemo scit, nisi Spiritus Dei. Hic ergo spiritus hominis cum praesens est, id est, intentus est et se pietate subiicit Deo, intelligit homo quae spiritaliter dicuntur; cum autem diaboli error, tanquam absente intellectu in anima dominatur, adulter est. Voca ergo, inquit, virum tuam, id est, spiritum, qui est in te, quo potest homo intelligere spiritalia, si eum lux veritatis illustret. Ipse adsit cum loquor tibi, ut spiritalem aquam possis accipere. Et cum illa diceret: Non habeo virum; Bene, inquit, dixisti. Quinque enim viros habuisti, id est, quinque sensus carnis te in prima aetate rexerunt, et nunc, quem habes, non est tuus vir, quia non in te est spiritus, qui intelligat Deum, cum quo legitimum potes habere coniugium; sed error diaboli potius dominatur, qui te adulterina - contaminatione corrumpit. Et fortasse ut intelligentibus indicaret quinque memoratos corporis sensus quinque virorum nomine significari, post quinque carnales responsiones ista mulier sexta responsione nominat Christum; nam prima eius responsio est: Tu cum sis Iudaeus, quomodo a me bibere petis? Secunda: Domine, neque in quo haurias, habes, et puteus altus est. Tertia: Domine, da mihi hanc aquam, ut neque sitiam, neque veniam huc haurire. Quarta: Non habeo virum. Quinta: Video quia propheta es tu, patres nostri in monte hoc adoraverunt. Nam ista responsio carnalis est; carnalibus enim datus fuerat locus terrenus, ubi orarent: spiritales autem spiritu et veritate oraturos Dominus dixerat; quia posteaquam locutus est, sexta mulieris responsio Christum fatetur omnium istorum esse doctorem. Dicit enim: Scio, quia Messias venit, qui dicitur Christus. Cum ergo venerit, ipse nobis annuntiabit omnia. Sed adhuc errat, quia eum quem venturum sperat, venisse non videt; verumtamen misericordia Domini nunc error iste tanquam adulter expellitur. Dicit enim Iesus: Ego sum, qui tecum loquor. Quo audito, illa non respondit; sed statim relicta hydria sua, abiit in civitatem festinans, ut evangelium et Domini adventum non tantum crederet, sed etiam praedicaret. Nec hoc, quod relicta hydria discessit, negligenter praetereundum est; hydria enim fortasse amorem saeculi huius significat, id est cupiditatem, qua sibi homines de tenebrosa profunditate, cuius imaginem puteus gerit, hoc est, de terrena conversatione hauriunt voluptatem; qua percepta iterum in eius appetitu inardescunt, sicut de aqua illa qui biberit, sitiet iterum. Oportebat autem ut Christo credens saeculo renuntiaret, et relicta hydria, cupiditatem saecularem se reliquisse  monstraret, non solum corde credens ad iustitiam, sed etiam ad salutem ore confessura et praedicatura quod credidit. VERS. .---Dicit ei mulier: Domine, ut video, quia propheta es tu.  Coepit venire vir, sed nondum plene venit. Prophetam Dominum putabat. Erat quidem et propheta; nam de se ipso ait: Non est propheta sine honore, nisi in patria sua. Item de illo dictum est ad Moysen: Prophetam eis suscitabo de fratribus eorum similem tui (Deut. XVIII, ); similem scilicet ad formam carnis, non ad eminentiam maiestatis. Ergo invenimus Dominum Iesum dictum prophetam. Proinde iam non multum errat mulier ista, Video, inquit, quia propheta es tu. Incipit virum adulterum excludere, cum ait: Video quia propheta es; et incipit quaerere quod illam solebat movere. Contentio quippe fuerat inter Samaritanos et Iudaeos, quia Iudaei in templo a Salomone fabricato adorabant Deum: Samaritani longe inde positi, non in eo adorabant; et eo Iudaei meliores se esse laetabantur, quia in templo adorabant Deum. Non enim coutuntur Iudaei Samaritanis; quia dicebant eis: Quomodo vos iactatis [Al., laetatis; al., laetamini], et ideo vos nobis meliores esse perhibetis, quia templum habetis, quod nos non habemus? Nunquid patres nostri, qui Deo placuerunt, in illo templo adoraverunt? Nonne in isto monte adoraverunt, ubi nos sumus? Melius ergo nos, inquiunt, in hoc monte Deum rogamus, ubi patres nostri rogaverunt. Contendebant utrique ignari, quia virum non habentes, illi pro templo, isti pro monte inflammabantur adversus se invicem. Dominus tamen modo quid docet mulierem, tanquam cuius vir coeperit praesens esse? Dicit ei mulier: Domine, video quia propheta es tu. VERS. , .---Patres nostri in monte hoc adoraverunt, et vos dicitis quia Hierosolymis adorare oportet. Dicit ei Iesus: Mulier, crede mihi, quia veniet hora, quando neque in monte hoc, neque in Hierosolymis adorabitis Patrem. Veniet enim Ecclesia, sicut dictum est in Canticis canticorum: Dilectus meus loquitur mihi: Surge, propera, amica mea, sponsa mea, columba mea, immaculata mea, et veni: iam enim hiems transiit, imber abiit et recessit; flores apparuerunt in terra, tempus putationis advenit, vox turturis audita est in terra nostra. Merito iam praesente viro audit: Mulier crede mihi, iam enim est in te qui credat, quia praesens est vir tuus. Coepisti adesse intellectu, quando me prophetam appellasti. Mulier, crede mihi, quia nisi credideritis, non intelligetis: Ergo mulier crede mihi, quia veniet hora, quando neque in monte hoc, neque in Hierosolymis adorabitis Patrem. Vos adoratis quod nescitis, nos adoramus quod scimus, quia salus ex Iudaeis est. Sed veniet hora, et nunc est, quando veri adoratores adorabunt Patrem in spiritu et veritate; non in monte isto, non in templo, sed in spiritu et veritate. VERS. .---Spiritus est Deus. Si corporeus esset Deus, oportebat eum adorari in monte, quia corporeus est mons; oportebat eum adorari in templo, quia corporeum est templum. Spiritus est Deus, et eos, qui adorant eum, in spiritu oportet adorare. Nos adoramus quod scimus, vos adoratis quod nescitis, quia salus ex Iudaeis est. Multum dedit Iudaeis; sed noli istos reprobos accipere. Parietem illum accipe, cui adiunctus est alius, ut pacati in lapide angulari, qui est Christus, copularentur. Unus enim paries a Iudaeis, unus a Gentibus: longe a se isti parietes distabant, donec in angulo  coniunguntur. Alienigenae autem et hospites erant Gentes, et peregrini a testamento  Dei. Secundum ergo hoc dictum est: Nos adoramus quod scimus. Ex persona quidem Iudaeorum dictum est, sed non omnium Iudaeorum, non reproborum Iudaeorum: sed de qualibus fuerunt apostoli, quales fuerunt prophetae, quales fuerunt illi omnes sancti, qui omnia sua vendiderunt, et pretia rerum suarum ad pedes apostolorum posuerunt. Non repulit enim Deus plebem suam quam praescivit. Audivit hoc mulier ista, et addidit. Iam dudum prophetam dixerat: vidit alia dicere eum, cum quo loquebatur, qui etiam plus esset quam propheta. Et quid respondit, videte: Dicit ei mulier: Scio, quia Messias veniet, qui dicitur Christus; cum ergo venerit, ille nobis omnia demonstrabit. Quid est hoc? Modo, inquit, de templo contendunt Iudaei, et nos  de monte contendimus; cum ille venerit, montem spernet, et templum evertet. Docebit nos iste omnia, ut in spiritu et veritate oportet adorare. Sciebat, quis eam posset docere, sed iam docentem nondum agnoscebat. Iam ergo digna erat, cui manifestaretur. Messias autem unctus est: unctus enim Graece Christus est, Hebraice Messias. Ergo dicit ei mulier: (VERS. ) Scio quia Messias veniet, qui dicitur Christus. Cum ergo venerit, ille nobis annuntiabit omnia. VERS. .---Dicit ei Iesus: Ego sum, qui loquor tecum. Vocavit virum suum, factus est vir caput mulieris, factus est Christus caput viri. Iam mulier ordinatur in fide, et regitur bene victura. Posteaquam audivit hoc, Ego sum, qui loquor tecum, iam ultra quid diceret, quando Christus Dominus manifestare se voluit mulieri, cui dixerat, crede mihi? Et continuo venerunt discipuli eius, et mirabantur, quia cum muliere loquebatur. Quia quaerebat perditam, qui venerat quaerere quod perierat, hoc illi mirabantur. Bonum enim mirabantur, non malum suspicabantur. Nemo tamen dixit, quid quaeris? aut quid loqueris cum ea? Reliquit ergo hydriam suam mulier, et abiit ad civitatem. Audito Ego sum, qui loquor tecum, et recepto in corde Christo Domino, quid faceret nisi iam hydriam dimitteret, et evangelizare curreret? Proiecit cupiditatem, et properavit annuntiare veritatem. Discant qui volunt evangelizare, proiiciant hydriam ad puteum. Recordamini quid superius dixerim de hydria. Hydria vas erat, unde aqua hauriebatur; Graeco nomine appellatur hydria, quoniam Graece, aqua, ὕδωρ dicitur, tanquam si aquarium diceretur. Proiecit ergo hydriam, quae non iam usui, sed oneri fuit, avida quippe desiderabat aqua illa satiari. Ut nuntiaret Christum, onere abiecto cucurrit ad civitatem, et dicit illis hominibus: Venite, et videte hominem, qui dixit mihi omnia quaecunque feci. Proiecit hydriam, et abiit, et nuntiavit civitati pedetentim, ne illi quasi iam irascerentur, et indignarentur, et persequerentur. Ait enim: Venite et videte hominem, qui dixit mihi omnia quaecunque feci: nunquid ipse est Christus? VERS. , .---Exierunt de civitate, et veniebant ad eum, et rogabant eum discipuli dicentes: Rabbi, manduca. Ierant enim emere cibos, et venerant. Ille autem dixit: Ego cibum habeo manducare, quem vos nescitis. Dicebant ergo discipuli ad invicem: Nunquid aliquis attulit ei manducare? Quid mirum si mulier illa non intelligat aquam? Ecce discipuli nondum intelligunt escam. Audivit autem cogitationes illorum, et iam instruit, ut magister, non per circuitum, sicut illa cuius adhuc virum requirebat, sed iam aperte dicit eis Iesus: Meus, inquit, cibus est, ut faciam voluntatem eius, qui me misit. Ergo et potus ille erat in illa muliere, ut faceret voluntatem eius qui eum misit. Ideo dicebat: Sitio, da mihi bibere: scilicet, ut fidem in ea operaretur, et fidem eius biberet, et eam in corpus suum traiiceret: corpus enim eius est Ecclesia. Ergo, inquit, ipse est cibus meus, ut faciam voluntatem eius qui me misit. Nonne vos dicitis, quod adhuc quatuor menses sunt, et messis? In opus fervebat, et operarios mittere disponebat. Vos quatuor menses computatis ad messem, ego vobis aliam messem albam et paratam ostendo. Ecce dico vobis, levate oculos vestros, et videte quia iam albae sunt regiones ad messem. Ergo messores missurus est? In hoc enim est verbum verum, quia alius est qui metit, et alius qui seminat, ut et qui seminat, simul gaudeat et qui metit. VERS. .---Ego misi vos metere quod vos non laborastis. Alii laboraverunt, et vos in eorum laborem introistis. Quid ergo? Messores misit, non seminatores. Quo messores? ubi iam alii laboraverunt. Nam ubi iam laboratum erat, utique seminatum erat; et quod seminatum erat, iam maturum factum, falcem et trituram desiderabat. Quo ergo erant messores mittendi? ubi iam prophetae praedicaverunt: ipsi enim seminatores. Nam si ipsi non seminatores, sed messores erant, unde ad illam mulierem pervenerat, quae ait: Scio quia Messias venit? Iam ista mulier fructus maturus erat, et erant albae messes, et falcem quaerebant. Misi vos: quo? Metere quod non seminastis: alii seminaverunt, et vos in eorum labores introistis. Qui laboraverunt? Ipse Abraham,  Isaac, et Iacob. Legite labores illorum: in omnibus eorum laboribus est prophetia Christi; et ideo seminatores. Moyses et caeteri patriarchae, et omnes prophetae, quanta pertulerunt in illo frigore quando seminabant? Ergo iam in Iudaea messis parata erat. Merito ibi tanquam matura seges fuit, quando tot millia hominum pretia rerum suarum afferebant; et ad pedes apostolorum ponentes, expeditis humeris a sarcinis saecularibus, Christum Dominum sequebantur. Vere matura messis! Quid inde factum est? De ipsa messe eiecta sunt pauca grana, et seminaverunt orbem terrarum, et surgit alia messis quae in fine saeculi metenda est. De ipsa messe dicitur: Qui seminant in lacrymis, in gaudio metent (Psal. CXXV, ). Ad istam ergo messem non apostoli, sed angeli mittuntur. Messores, inquit, angeli sunt. Ista ergo messis crescit inter zizania, et exspectat in fide purgari. Illa ergo messis iam matura erat, quo prius missi sunt discipuli, ubi prophetae laboraverunt. Sed tamen, fratres, videte quid dictum sit: Simul gaudeat et qui seminat, et qui metit? Disparis temporis labores habuerunt, sed gaudio pariter perfruentur, mercedem simul accepturi sunt vitam aeternam. VERS. -.---Ex civitate autem illa multi crediderunt in eum, propter sermonem eius, non propter verbum mulieris testimonium perhibentis: Quia dixit mihi omnia quaecunque feci. Cum venissent autem ad illum Samaritani, rogaverunt ut apud eos maneret; et mansit ibi duos dies, et multo plures crediderunt propter sermones eius; et mulieri dicebant: Quia iam non propter tuam loquelam credimus, ipsi enim audivimus et scimus quia hic est vere Salvator mundi. Et hoc paululum animadvertendum est, quia lectio terminata est. Mulier prima nuntiavit, et ad mulieris testimonium crediderunt Samaritani, et rogaverunt eum ut apud eos maneret; et mansit ibi biduo, et plures crediderunt. Et cum credidissent, dicebant mulieri: Non iam propter verbum tuum credimus, sed ipsi cognovimus et scimus quia hic est vere Salvator mundi. Primo per famam, postea per praesentiam. Sic agitur hodie cum eis qui foris sunt, et nondum sunt Christiani. Christus nuntiatur per Christianos amicos; tanquam illa muliere, hoc est, Ecclesia annuntiante, ad Christum veniunt. Credunt per istam famam; manet apud eos biduo, hoc est, dat illis duo praecepta charitatis; et multo plures in eum credunt firmius, quoniam vere ipse est Salvator mundi. VERS. -.---Post duos autem dies exiit inde, et abiit in Galilaeam. Ipse enim Iesus testimonium perhibuit: quia propheta in sua patria honorem non habet. Confirmatis vero in fide et charitate Samaritanis, id est Gentibus, revertitur novissimis diebus huius saeculi in patriam, in qua necdum honorem habuit. De qua ipse in hoc loco testatur, quia propheta in sua patria honorem non habet. In patria vero miracula fecit, et non crediderunt in eum; in Samaria non fecit, tamen crediderunt, unius feminae testimonio incitati. Mundus credidit apostolicae Ecclesiae praedicatione, quae est una columba, incitatus; patriae vero terrenae, nec ipso Christo praedicante, nisi pauci crediderunt. Et hoc est quod in alio loco eiusdem Evangelii ait: Qui credit in me, opera quae ego facio, et ipse faciet, et maiora horum faciet . Maiora opera fuerunt totius mundi fides per apostolicam praedicationem, quam Christi; qui in Iudaea paucos admodum salvavit, in tantum paucos, ut discipuli sui pene omnes, praeter duodecim, dimiserint eum, sicut dictum est: Ex hoc multi discipulorum eius abierunt retro, et iam cum illo non ambulabant. Cum ergo venisset in Galilaeam, exceperunt Galilaei, cum omnia vidissent quae fecerat Hierosolymis in die festo, et ipsi ascenderunt ad diem festum; forte miraculorum curiositate incitati, non voluntate praedicationis audiendae. Venit ergo iterum Iesus in Cana Galilaeae, ubi aquam vinum fecit. Quasi diceret: Quamvis plena domus esset discumbentium, ubi miraculum in conspectu illorum fecit Christus, tamen pauci crediderunt in eum, dicente evangelista: Et crediderunt in eum discipuli eius. Et forsitan ad verecundiam dictum est civium suorum, et ad laudem alienigenarum; nam Galilaei cives fuerunt Christi, et Samaritani alienigenae fuerunt, ut in sacra legitur historia.  CAPUT VIII. Reguli cuiusdam filius aegrotans absentis Domini voce sanatur.  VERS. .---Erat autem quidam regulus, cuius filius infirmabatur Capharnaum. Regulus vero diminutivum nomen est a rege; et ideo forsitan regulus dicitur iste, qui salutem poposcit filio suo, quia plenam non habuit fidem. Habuit, et non habuit, ideo audivit: Nisi signa et prodigia videritis, non creditis.  Qui enim salutem quaerebat pro filio, procul dubio credebat: neque enim ab eo quaereret salutem, quem non crederet Salvatorem. Quare ergo dicitur, nisi signa et prodigia videritis, non creditis, qui ante credebat quam signum videret? Sed mementote quod petiit, et aperte cognoscetis quia in fide dubitavit. Poposcit namque ut descenderet et sanaret filium eius. Corporalem ergo praesentiam Domini quaerebat, qui per spiritum nusquam deerat. Minus itaque in illo credidit, quem non putavit posse salutem dare, nisi praesens esset et corpore. Si enim perfecte credidisset, procul dubio sciret quia non esset locus, ubi non esset Deus. Ex magna ergo parte diffusus est, quia honorem non dedit maiestati, sed praesentiae corporali: et salutem itaque filio petiit, et tamen in fide dubitavit, quia eum ad quem venerat et potentem ad curandum credidit, et tamen morienti filio esse absentem putavit Deum . Sed Dominus qui rogatur ut vadat, quia non desit ubi invitatur, indicat: solo iussu salutem reddidit, qui voluntate omnia creavit. Qua in re hoc est nobis solerter intuendum, quoniam, sicut, alio evangelista attestante, didicimus, centurio ad Dominum venit dicens: Domine, puer meus iacet paralyticus in domo, et male torquetur. Cui a Iesu protinus respondetur: Ego veniam, et curabo eum . Quid est quod regulus rogat ut ad eius filium veniat, et tamen corporaliter ire recusat; ad servum vero centurionis non invitatur, et tamen se corporaliter ire pollicetur? Reguli filio per corporalem praesentiam non dignatur adesse, centurionis servo non dedignatur occurrere. Quid est hoc, nisi quod superbia nostra retunditur, qui in hominibus non naturam, qua ad imaginem Dei facti sunt, sed honores et divitias veneramur? Cumque pensamus quae circa eos sunt, profecto interiora minime pervidemus. Dum ea consideramus quae in corporibus despecta sunt, negligimus pensare quod sunt. Redemptor vero noster, ut ostenderet quia quae alta sunt hominum, sanctis despicienda sunt; et quae despecta sunt hominum, despicienda non sunt sanctis, ad filium reguli ire noluit, et ad servum centurionis ire paratus fuit. Increpata est ergo superbia nostra, quae nescit pensare homines propter homines. Sola, ut diximus, quae circumstant hominibus, pensat, naturam non aspicit, honorem Dei in hominibus non agnoscit. Ecce ire non vult Filius Dei ad filium reguli, et tamen venire paratus est ad salutem servi. Hoc est quod Apostolus ait: Infirma mundi elegit Deus, ut confundat fortia. VERS. , , .---Credidit homo sermoni, quem dixit ei Iesus, et ibat. Incipit enim iam fidem habere in sermone Iesu, et ideo sanitatem meruit filii; et qui ex parte dubius venit, fidelis recessit, et ideo sanitatem meruit filii. Iam autem eo descendente, servi occurrerunt ei, nuntiantes quod filius eius viveret. Interrogavit ergo horam ab eis, in qua melius habuerat. Dixerunt ei: Quia heri hora septima reliquit eum febris. Septenarius numerus sanctificatus est in donis Spiritus sancti, in quo sanitas omnibus credentibus constat, quia in sancto Spiritu, qui est donum Dei, remissio est omnium peccatorum credentibus. Septenarius quoque numerus, si dividitur in tria et quatuor, sanctam Trinitatem significat in trinario numero; et omnium creaturarum perfectionem in quaternario, propter quatuor elementa plenaria [Ms., plenalia], et quatuor plagas mundi, et quatuor anni tempora. Quae omnia ex ipso, et per ipsum, et in ipso creata sunt, constant et gubernantur, quomodo in ipso vivimus, movemur et sumus .  VERS. .---Cognovit ergo pater quia illa hora erat in qua dixit ei Iesus: Filius tuus vivit. Et credidit ipse, et domus eius tota, quia nuntiatus est ei filius eius sanus. Ad solum ergo sermonem crediderunt plures Samaritani; ad illud autem miraculum sola domus credidit. Quae res protendit [Ms., portendit] in multitudine fidem Gentium, et in paucitate fidem Iudaeorum. Gentes vero solo sermone, id est, praedicatione apostolica crediderunt; Iudaei vero signa viderunt ipsum Dei filium facientem, et tamen pauci crediderunt ex eis. LIBER TERTIUS.  Delectatio divinorum eloquiorum, et dulcedo intelligendae sanctae Scripturae, et maxime humilis evangelicae veritatis, in qua verborum honesta simplicitas patet et sensuum alta profunditas latet, adiuvante ipso Domino qui dat suavitatem ut terra nostra det fructum suum, et nos ad loquendum et vos ad audiendum exhortatur. Atque utinam tam efficax nobis esset loquendi sensus quam vobis studiosa audiendi data est diligentia; dum video sine fastidio vos audire, et gaudeo palato cordis vestri, a quo id quod salubre est non respuitur, sed cum aviditate percipitur et utiliter continetur. Loquamur ergo vobis et nunc de evangelica lectione in qua duo pariter miracula humanae sanitatis leguntur, unum invisibiliter per angelicam administrationem, alterum per Dominicam praesentiam visibiliter exhibitum. Sed utriusque nobis sunt breviter exponenda mysteria, ne prolixae lectionis prolixa quoque explanatio cuiquam forte gravior existat. CAPUT IX. Hominem triginta octo annos habentem in infirmitate sua Iesus dicendo: Tolle grabatum tuum, et ambula, in sabbato curavit, aequalem se, qui erat, faciens Deo.  CAPUT V. VERS. , , , .---Post haec erat dies festus Iudaeorum, et ascendit Iesus Hierosolymam. Est autem Hierosolymis Probatica piscina, quae cognominatur Hebraice Bethsaida, quinque porticus habens. In his iacebat multitudo magna languentium, caecorum, claudorum, aridorum, exspectantium aquae motum. Angelus autem Domini secundum tempus descendebat in piscinam, et movebatur aqua. Et qui prior descendisset in piscinam post motionem aquae, sanus fiebat a quacunque detinebatur infirmitate.  Probatica piscina quae quinque porticibus cingebatur, populus est Iudaeorum, legis undique custodia ne peccare debeat munitus. Recte etenim lex, quae quinque libris Moysi descripta est, quinario numero figuratur; recte populus, qui in quibusdam munditiam vitae servare, in quibusdam vero solebat immundorum spirituum tentamentis agitari, per aquam significatur piscinae, quae nunc placida ventis stare, nunc eis irruentibus turbari consueverat. Et bene piscina eadem probatica vocatur: probata quippe Graece oves dicuntur. Quia erant nimirum in illo populo, qui dicere Domino nossent: Nos autem populus tuus, et oves gregis tui, confitebimur tibi in saecula (Psal. LXXVIII, ). Vulgo autem probatica, id est, pecualis piscina fertur appellata, quod in ea sacerdotes hostias lavare consueverint. Multitudo languentium, quae in memoratis porticibus iacebat, aquae motum exspectans, significat eorum catervas, quae legis verba audientes, suis se hanc viribus implere non posse dolebant, atque ideo Dominicae auxilium gratiae totis animae affectibus implorabant. Caeci erant, qui necdum perfectum fidei lumen habebant; claudi erant, qui bona quae noverant, operandi gressibus implere nequibant; aridi, qui quamlibet oculum scientiae habentes, pinguedine tamen spei et dilectionis egebant. Tales in quinque porticibus iacebant, sed nonnisi in piscina angelo veniente sanabantur; quia per legem cognitio peccati, gratia autem remissionis nonnisi per Iesum Christum facta est. Hunc designat angelus, qui invisibiliter descendens in  piscinam, ad suggerendam vim sanandi movebat aquam. Descendit enim carne indutus magni consilii angelus (Isai. IX, ), id est, paternae voluntatis nuntius, in populum Iudaeorum, et movit peccatores factis ac doctrina sua, ut occideretur ipse, qui sua morte corporali non solum spiritaliter languentes sanare, sed et mortuos vivificare sufficeret. Motus ergo aquae passionem Domini, qua [Ms. et Beda, quae mota turbataque Iudaeorum gente] mota turba a Iudaeorum gente facta est, insinuat; et quia per eamdem passionem redempti sunt credentes a maledicto legis, quasi descendentes in aquam piscinae turbatam sanabantur, qui eatenus iacebant in porticibus aegroti. Legis siquidem littera, quae nescientes quid agendum, quid vitandum esset, docuit; nec tamen edoctos, ut sua decreta complerentur, adiuvit, quasi eductos de sedibus ignorantiae prioris, in porticibus suis continebat, nec sanabat languidos: gratia autem Evangelii, quae per fidem ac mysterium Dominicae passionis sanat omnes languores iniquitatum nostrarum, a quibus in lege Moysi non potuimus iustificari, quasi electos de porticibus legis aegrotos in aquam piscinae turbidam, ut sanari possint, immittit, quia a peccatis quae lex ostenderat per aquam baptismatis abluit, testante Apostolo: Quia quicunque baptizati sumus in Christo Iesu, in morte ipsius baptizati sumus; consepulti enim sumus cum illo per baptismum in mortem, ut quomodo surrexit Christus a mortuis per gloriam Patris, ita et nos in novitate vitae ambulemus. Bene autem dicitur quia qui primus descendisset post motum aquae, sanus fiebat, a quocunque languore tenebatur; quia unus Dominus, una fides, unum baptisma, unus Deus. Et qui in unitate catholica Christi mysteriis imbuitur, sanus fit a quocunque peccatorum languore detinebatur [Beda, detineatur]; quisque autem ab unitate discrepat, salutem quae ab uno est, consequi non valet. Haec de primo evangelicae lectionis miraculo quod Dominus dedit locuti, nunc de secundo quod ipse dederit, fraternitati vestrae loquamur, in quo etiam ipso unus commendatur sanatus: non quia omnipotentis pietas Salvatoris omnes quos ibi languentes invenit, sanare nequit, sed ut doceret, praeter unitatem catholicae fidei nullum cuilibet locum patere salutis. VERS. .---Erat autem quidam homo ibi, inquit, triginta et octo annos habens in infirmitate sua. Homo iste multorum infirmitate detentus annorum significat peccatorem quemlibet, enormi scelerum magnitudine vel numerositate depressum, cuius significando reatui, etiam motus temporis, quo iste languebat, congruit; nam duodequadraginta annos habebat in infirmitate: quadragenarius autem numerus, qui denario quater ducto conficitur, pro perfectione rectae conversationis solet in Scripturis accipi; quia quisquis perfectam conversationem [Ms. et Beda, perfectae conversationis opera] egerit, legis profecto decalogum per quatuor sancti Evangelii libros implet: ad quam nimirum perfectionem duo minus habet, qui a Dei et proximi dilectione, quam legis pariter et Evangelii Scriptura commendat, vacuus incedit. Quod etiam mystice Dominus sanans infirmum docuit, cum ait: VERS. .---Surge, tolle grabatum tuum, et ambula. Surge enim dicitur, vitiorum torporem,  quibus diu languebas, excute, et ad exercitium virtutum, quibus perpetuo salveris, erigere. Tolle grabatum tuum, id est, porta. Diligis proximum tuum? Patienter eius infirma tolerando porta, qui te adhuc tentationum fasce depressum diu patienterque sustinuit. Alter, enim, alterius onera portate, et sic adimplebitis legem Christi. Et sicut alibi dicitur: Supportantes invicem in charitate, solliciti servare unitatem spiritus in vinculo pacis (Ephes. IV, ). Ambula autem; toto corde, tota anima, tota virtute Deum dilige, et ut ad eius visionem pertingere merearis, quotidianis bonorum operum passibus de virtute in virtutem progredere, nec fratrem quem sufferendo ducis ob amorem eius ad quem pergis, deseras; nec ob fratris amorem, ab illo quaerendo cum quo manere desideras, intentionem recti incessus avertas; sed ut perfecte possis salvari, surge, tolle grabatum tuum et ambula, id est, relinque peccata pristina, necessitatibus fratrum succurre, et in universis quae agis, vide ne  in hoc saeculo mentem figas, sed ad videndum faciem tui festines Redemptoris. Surge bona operando, porta grabatum diligendo proximum, et ambula exspectando beatam spem et adventum gloriae magni Dei. Sed o mira perfidorum dementia! qui ad tam inopinatam diu languentis sanationem credere ac spiritaliter sanari debuerant, e contra scandalizantur, et salvato pariter ac Salvatori calumnias struunt. Salvato quidem, quia sabbato grabatum tulerit; Salvatori autem, quia sabbato illum salvari, et grabatum tolli praeceperit, quasi melius ipse diem sabbati [Ms., ipsi de sabbato] quam tanta divinitatis potentia nosset. Dicebant, inquit, Iudaei illi qui sanus fuerat: Sabbatum est, non licet tibi tollere grabatum tuum. Litteram legis stulte defendebant ignorando dispensationem eius, qui legis quondam edicta per servum decernens, nunc ipse adveniens eamdem legem gratia mutare disposuit; ut quod iuxta litteram diu carnales carnaliter observabant, deinceps spiritales spiritaliter observandum cognoscerent. Sabbato quippe carnali, quod iuxta litteram custodiebatur, populus [Edit. custodiebat populus] ab omni opere servili die septima vacare praeceptus est; spiritale autem sabbatum est in luce gratiae spiritalis, quae septiformis accipitur, quia non una, sed omni die nos ab inquietudine vitiorum manere feriatos oportet. Si enim iuxta vocem Dominicam, omnis, qui facit peccatum, servus est peccati, patet liquido quia peccata recte opera servilia intelliguntur, a quibus quasi in die septima in praeceptione  gratiae spiritalis, immunes incedere iubemur, nec solum a pravis continere, sed et bonis insistere factis. in hac quoque lectione Dominus typice ostendit, cum eum qui duodequadraginta annos languebat, in die sabbati non solum surgere, verum etiam grabatum tollere et ambulare praecepit: videlicet insinuans eos qui longo vitiorum languore tabescunt, et Dei ac proximi dilectione  inanes, quasi a perfecta virtutum summa duo minus habent, iam per donum sancti Spiritus a vitiis posse resurgere, eorumque discusso torpore, eum fraternae dilectionis onere ad visionem debere sui properare conditoris. Nam sequitur: VERS. .---Postea invenit eum Iesus in templo, et dixit ei: Ecce sanus factus es, iam noli peccare, ne deterius tibi aliquid contingat. Quod autem is qui sanatus est Iesum non in turba adhuc positus, sed post in templo cognoscit, mystice nos instituit ut si vere conditoris nostri gratiam cognoscere, si eius amore confirmari, si ad eius visionem pervenire desideramus, fugiamus sollicite turbam, non solum turbantium nos cogitationum affectuumque pravorum, verum etiam hominum nequam, qui nostrae sinceritatis possunt impedire propositum, vel mala videlicet exemplo suo monstrando, vel bona nostra opera deridendo, aut etiam prohibendo. Confugiamus seduli ad domum orationis, ubi secreta libertate Dominum invocantes, et de perceptis ab eo beneficiis gratias agamus, et de perceptionis [Ms. et Beda percipiendis] humili devotione precemur. Imo etiam ipsi templum Dei sanctum, in quo venire et mansionem facere dignetur, existere curemus, audientes ab Apostolo: Quia corpus vestrum templum est Spiritus sancti, qui in vobis est. Inter quae diligentius intuendum, fratres mei, quod inveniens in templo quem sanaverat, Dominus ait illi: Ecce sanus factus es, iam noli peccare, ne deterius tibi aliquid contingat. Quibus verbis aperte monstratur quia propter peccata languebat, nec nisi dimissis eisdem peccatis poterat sanari; sed qui foris ab infirmitate, ipse etiam intus salvavit a scelere. Unde et caute praemonuit ne amplius peccando gravioris sibi sententiam damnationis contraheret. Quod non ita sentiendum est, quasi omnis qui infirmatur, ob peccata infirmetur. Saepe infirmatur homo ne extollatur in donis Dei, sicut de Paulo apostolo legitur; saepe ut probetur, tribulatur, sicut beati Iob patientia tribulata et probata est; saepe infirmitas pro castigatione datur, ut illud: Flagellat Deus omnem filium, quem recipit ; quibusdam vero infirmitas pro gloria Dei datur, ut de caeco nato, vel de Lazaro legitur. Novit Dominus pro quo quemlibet iubeat infirmari, vel dimittat saepe occulto hominibus iudicio, sed nunquam iniusto. Sed discamus flagellis piissimi Redemptoris nostri humiliter substerni, arbitrantes nos minus pati quam meremur, semper  illius sententiae memores: Quia beatus homo, qui corripitur a Domino. Et ipse in Apocalypsi: Ego, inquit, quos amo, arguo et castigo (Apoc. III, ). Longaevo autem languenti, interius exteriusque sanato, id est, et a flagellis apertae castigationis et a peccatis quibus haec merebatur erepto; Iudaei e contra male intus languidi iam deterius aegrotare incipiunt, persequendo videlicet Iesum, qui hoc faceret in sabbato. Persequebantur autem eum quasi legis auctoritatem simul et divinae operationis exempla secuti; quia et Dominus sex diebus mundi perfecta creatione, septimo requievit  ab omnibus operibus suis, et populum sex diebus operari, septimo vacare praeceperit; non intelligentes quia carnalia legis decreta paulatim erant spiritali interpretatione mutanda, apparente illo qui non tantum legislator, sed et finis legis est Christus, ad iustitiam omni credenti; neque animadvertentes quia conditor in die septima non ab opere mundanae gubernationis et annuae, imo quotidiana rerum creatarum substitutione, sed a nova creaturarum institutione cessavit. Quod vero dicitur, Requievit Deus in die septimo ab omnibus operibus suis, ita intelligendum est, cessasse Deum a novarum conditione creaturarum. Quid vero hic ipsa Veritas ait? VERS. ---Pater meus usque modo operatur, et ego operor. Operatur Pater et Filius, ut naturarum diversitas permaneat, quae in prima conditione mundi conditae sunt. Ideo dictum est in Psalmo: Qui finxit singillatim corda eorum, non incognita animarum genera, sed eiusdem substantiae animas, quae in primo homine condita est, reformat.  Quapropter Psalmista cum non solum primordialem mundi creationem, sed et quotidianam creaturae gubernationem ad laudem creatoris referret, ait inter caetera: Omnia in sapientia fecisti . Si autem Christum Dei virtutem et Dei sapientiam recte confitemur, et omnia in sapientia fecit ac regit Deus, constat nimirum quia Pater usque modo operatur, operatur et Filius; ergo Pater meus, inquit, non solum sex, ut putatis, diebus primis operatus est, verum usque modo operatur, non novum creaturae genus instituendo, sed quae in principio creaverat, ne deficiant propagando. Et ego operor, subauditur, usque modo, cum eo cuncta disponens, regens, accumulans; ac si aperte dicat: Quid mihi invidetis? Cur me vituperatis, caeci legis lectores, quod in forma hominis sabbato salutem unius hominis operatus sim, qui in natura divinitatis una cum Deo Patre totum genus humanum, imo totam mundi machinam, et cuncta visibilia et invisibilia quietus semper operor? Sed ipsi talis ac tanti mysterii minus capaces, propterea magis quaerebant eum interficere, quia non solum solvebat sabbatum, sed et Patrem suum dicebat Deum, aequalem se faciens Deo. In eo maxime dolebant, quia is quem verum ex infirmitate carnis hominem cognoverant, verum se Dei Filium credi voluisset, id est, non gratia adoptatum, ut caeteros sanctos, quibus loquitur Propheta: Ego dixi, dii estis, et filii Excelsi omnes; sed natura Patri per omnia aequalem. Notandum sane quod dictum est, aequalem se faciens Deo, a Iudaeorum persona dictum, qui putabant Dominum Iesum praedicando se facere quod non esset, et non veraciter intimare quod esset.  Commoti igitur Iudaei, et indignati sunt. Merito quidem, quod audebat homo aequalem se facere Deo; sed ideo immerito, quia in homine non intelligebant Deum. Carnem videbant, Deum nesciebant; habitaculum cernebant, habitatorem ignorabant. Caro enim illa templum erat, Deus inhabitabat intus. Non ergo Iesus carnem aequabat Patri, non formam servi Domino comparabat: non quod factum est propter nos, sed quod erat quando fecit nos. Quis namque sit Christus, nostis, quia bene credidistis: non Verbum tantum, non caro tantum; sed Verbum caro factum est, et habitavit  in nobis. Recensete de Verbo, quod nostis. In principio erat Verbum, et Verbum erat apud Deum,  et Deus erat Verbum. Hic aequalitas cum Patre. Sed Verbum caro factum est, et habitavit in nobis: hac carne maior est Pater. Ita Pater et aequalis et maior: aequalis Verbo, maior carne; aequalis ei per quem fecit nos, maior eo qui factus est propter nos. Commotis vero et turbatis Iudaeis, quia se aequalem Christus Patri fecit, qui hominem tantummodo intellexerunt, non Deum; carnem viderunt, divinitatem non crediderunt; dixit enim: VERS. .---Non potest a se Filius facere quidquam, nisi quod viderit Patrem facientem.  Non alia opera facit Pater quae videat Filius, et alia Filius cum viderit Patrem facientem; sed eadem opera ipse Pater et Filius facit. Secutus enim ait [Ms., sequitur enim] Quaecunque ille fecerit, haec Filius similiter facit. Non cum ille fecerit, alia Filius similiter facit: sed quaecunque ille fecerit, haec et Filius similiter facit. Si haec facit Filius quae fecerit Pater, per Filium facit Pater; si per Filium facit Pater quae facit, non alia Pater, alia Filius facit, sed eadem opera sunt Patris et Filii. Et quomodo eadem facit Filius, eadem et Pater similiter. Ne forte eadem, sed dissimiliter: Eadem, inquit, et similiter. Et quomodo possit eadem non similiter,  dum omnia, quae Pater facit, per Filium facit? Sicut dictum est: Omnia per ipsum facta sunt, et sine ipso factum est nihil. Ideo similiter dixit, quia eadem facit Filius, quae facit et Pater: quia una Patris et Filii in divinitate substantiae est  operatio, una voluntas et potestas, una vita et essentia, et aequalia omnia sunt in Patre et Filio, nisi quod Pater pater est, et Filius filius est. Separatio est in personis, sed unitas in natura. Non enim potest Filius a se facere quidquam, nisi quod viderit Patrem facientem. Non debemus carnaliter intelligere hanc sententiam,  quasi duorum hominum Patris et Filii, unius ostendentis, alterius videntis; unius loquentis, alterius audientis; quae omnia phantasmata cordis sunt. Talis cogitatio procul a pectoribus Christianis expellenda est. Ergo de Filio et Patre praesentis docet lectionis exemplum, quia nec Pater minorem quam Filius, nec Dei Filius maiorem, quam Pater habet personam, cum Patri et Filio nulla distantia divinitatis sit, sed una maiestas. Quod enim ait Filium nihil facere, nisi quod viderit Patrem facientem, non corporaliter intelligendum est, quia non corporalibus modis Deus videt: sed visus ei omnis in virtute naturae est; neque enim partitio esse poterit in simplici natura divinitatis; sed Filio videre Patris opera, cum Patre aequaliter facere, quia idem est Filio videre et esse. Ideo subiecit: Omnia enim quaecunque facit Pater, eadem et Filius facit similiter. Significationem unius naturae ostendit et unius operationis, quia communis operatio Patris et Filii, quorum est una natura, una etiam et operatio. Ideo consequenter subiunxit: Pater enim diligit Filium, et omnia demonstrat ei quae ipse facit. Ut ostenderet omnem hanc Patris demonstrationem fidei nostrae esse doctrinam. Ut scilicet et Pater nobis in confessione esset et Filius; et ne qua ignoratio in Filio posset intelligi, cui Pater opera omnia quae ipse faceret, monstraret, continuo ait: Et maiora horum opera demonstrabit ei, ut vos admiremini. CAPUT X. Quod sicut Pater suscitat mortuos, sic et Filius; et quod aequaliter cum Patre sit honorandus; et in quod credentes transeant de morte ad vitam. Venturam quoque pronuntiat horam, qua de monumentis boni malique resurgent.  VERS. .---Sicut enim Pater suscitat mortuos, et vivificat, sic et Filius quos vult vivificat. Ea enim Patrem demonstraturum Filio dicit quae mirentur. Et quae eadem essent illa, mox docuit: Sicut enim Pater suscitat mortuos, sic et Filius quos vult vivificat. Exaequata virtus est indissimilis per naturae [Ms., per naturae indissimilis] unitatem, et demonstratio operum non ignorantionis instructio est, sed nostrae fidei quae  non Filio scientiam ignoratorum, sed nobis confessionem nativitatis invexit. Demonstrare enim Patrem, est per Filium facere quae facturus est. Nam maiora opera sunt resurrectio mortuorum quae erit in novissimo die, quam istius languentis sanitas, qui Christi verbo sanatus est. Ex quo nata est huius occasio tota sermonis; dicit enim: Ut vos miremini.  Et hoc difficile est videre, quomodo tanquam temporaliter Filio coaeterno aliqua demonstraret aeternus Pater, omnia scienti quae sunt apud Patrem. Quae sunt tamen illa maiora? Hoc enim facile est intelligere. Sicut enim Pater, inquit, suscitat mortuos et vivificat, sic et Filius quos vult vivificat. Maiora ergo sunt opera mortuos suscitare, quam languidos sanare. Sed sicut suscitat Pater mortuos et vivificat, sic et Filius quos vult vivificat. Non alios ergo Pater, alios Filius: sed omnia per ipsum; ipsos itaque Filius quos et Pater: quia non alia, nec aliter, sed haec Filius similiter facit. Ita plane intelligendum est, et ita tenendum: sed mementote, quia Filius quos vult vivificat. Tenete hic ergo non solum potestatem Filii, verum etiam voluntatem . Filius quos vult vivificat, et Pater quos vult vivificat: et ipsos Filius, quos et Pater: ac per hoc eadem Patris et Filii  potestas est et voluntas, eadem quoque vita et vivificatio mortuorum. Et ideo dicit: Sicut Pater suscitat mortuos, et vivificat quos vult, sic et Filius quos vult vivificat. Non enim alios Pater, alios Filius vivificat; sed una potestas unam vivificationem facit; quae etiam potestas uno honore honoranda est [Al., veneranda]. Et ideo consequenter subiunxit. VERS. , .---Pater enim non iudicat quemquam, sed omne iudicium dedit Filio, ut omnes honorificent Filium, sicut honorificant Patrem. Qui non honorificat Patrem, non honorificat Filium. Pater non iudicat quemquam, quia Patris persona hominem non suscepit, nec in iudicio videbitur: sed sola Filii persona, in ea forma quae iudicata est iniuste, et iuste iudicabit vivos ac mortuos. Nec enim Filius videbitur in iudicio in ea natura qua consubstantialis est Deo Patri, sed in ea qua consubstantialis est matri, et homo factus est. Ita intelligendum est: Pater non iudicat quemquam, sed omne iudicium dedit Filio; ac si diceretur: Patrem nemo videbit in iudicio vivorum et mortuorum, sed omnes Filium; quia et filius hominis est, ut possit et ab impiis videri, cum et illi videbunt in quem pupugerunt. Quod ne coniicere potius quam aperte demonstrare videamur, proferimus eiusdem Domini certam manifestamque sententiam, qua ostendimus ipsam fuisse causam ut diceret: Pater non iudicat quemquam, sed omne iudicium dedit Filio, quia iudex forma filii hominis apparebit. Quae forma non est Patris, sed Filii, nec Filii in qua aequalis est Patri, sed in qua minor est Patre: ut sit in iudicio conspicuus bonis et malis. Ut omnes honorificent Filium, sicut honorificant Patrem. Qui non honorificat Patrem, non honorificat Filium.  Quid est enim honorificare Patrem, nisi quod habeat Filium? Aliud est enim cum tibi commendatur Deus quia Deus est, et aliud, cum tibi commendatur Deus quia Pater est. Cum tibi Deus quia Deus est commendatur, creator tibi commendatur, omnipotens tibi commendatur, spiritus quidem summus, aeternus, invisibilis, incommutabilis tibi commendatur: cum vero tibi Pater quia pater est commendatur, nihil tibi aliud quam et Filius commendatur, quia Pater non dici potest, si Filium non habet; sicut nec Filius, si Patrem non habet. Sed ne forte Patrem quidem honorifices tanquam maiorem, Filium vero tanquam minorem, ut dicas mihi: Honorifico Patrem; scio enim quod habeat Filium, et non erro in Patris nomine, non enim Patrem intelligo sine Filio, honorifico tamen et Filium tanquam minorem: corrigit te ipse Filius, et revocat dicens: Ut omnes honorificent Filium, non inferius, sed sicut honorificant Patrem. Qui ergo non honorificat Filium, nec Patrem honorificat, qui misit illum. Ego, inquis, maiorem honorem volo dare Patri, minorem Filio. Ibi tollis honorem Patri, ubi minorem das Filio. Quid enim tibi aliud videtur ista sententia, nisi quia Pater aequalem sibi Filium generare aut noluit aut non potuit? Si noluit, invidit;  si non potuit, defecit. Non ergo vides, quia ita est sentiendum: Ubi  maiorem honorem vis dare Patri, ibi es contumeliosus in Patrem. Proinde sic honorifica Filium, quomodo honorificas Patrem, si vis honorificare et Filium et Patrem. VERS. .---Amen amen dico vobis, quia qui verbum meum audit, et credit ei, qui misit me, habet vitam aeternam, et in iudicium non veniet, sed transiet a morte ad vitam. Non nunc transit, iam transiit a morte in vitam. Et hoc attendite, qui verbum meum audit: et non dixit: credit mihi; sed, credit ei, qui misit me. Verbum ergo Filii audiat, in Patre credat . Quare Verbum audit tuum, et credit alteri? Nonne cum verbum alicuius audimus, eidem verbum proferenti credimus, loquendi nobis fidem accommodamus? Quid ergo voluit dicere, qui verbum meum audit, et credit ei, qui misit me, nisi quia verbum eius est in me? Et quis est, qui audit verbum meum, nisi, qui audit me? [Aug.: Et quid est, audit verbum meum, nisi audit me?] Qui credit in me, credit etiam ei qui misit me: quia cum illi credit, verbum eius credit; cum autem verbum eius credit, mihi credit, quia Verbum Patris ego sum. Non enim transiret de morte ad vitam, nisi primo esset in morte, et non esset in vita. Cum ergo transierit in vitam, non erit in morte. Mortuus ergo erat, et revixit, perierat, et inventus est. Fit proinde iam quaedam resurrectio, et transeunt homines a morte quadam ad quamdam vitam; a morte infidelitatis ad vitam fidei; a morte falsitatis ad vitam veritatis; a morte iniquitatis ad vitam iustitiae. Est ergo et ista resurrectio mortuorum. Aperiat illam plenius, et lucescat nobis, ut coepit. VERS. .---Amen amen dico vobis, quia venit hora, et nunc est, quando mortui audient vocem Filii Dei, et qui audierint, vivent. Hoc proprium est piorum, qui sic audiunt de incarnatione eius, ut credant quia Filius Dei est, id est, sic eum propter se factum accipiunt minorem Patre in forma servi, ut credant quia aequalis est Patri in forma Dei. Et ideo sequitur, et hoc ipsum commendans dicit: Sicut enim Pater habet vitam in semetipso, ita dedit et Filio gratiam habere in semetipso.  Quod ergo ait, Dedit Filio vitam habere in semetipso, breviter dicam: Genuit Filium, vitam in se habentem. Neque enim erat sine vita, et accepit vitam, sed nascendo vita est. Pater vita est non nascendo, Filius vita est nascendo. Pater de nullo patre, Filius de Deo Patre. Pater propter Filium est, Filius vero et quod est, propter Patrem est; et quod est, a Patre est. Hoc ergo dixit: Vitam dedi Filio, ut haberet eam in semetipso, tanquam diceret: Pater qui est vita in semetipso, genuit Filium, qui esset vita in semetipso. Pro eo enim, quod genuit, voluit intelligi dedit. Tanquam si cuidam diceremus: Dedit tibi Deus esse. Sequitur enim et dicit: VERS. .---Et dedit ei potestatem facere iudicium, quia Filius hominis est. Puto nihil esse manifestius; nam quia Filius Dei est, aequalis est Patri; non accipit hanc potestatem iudicium faciendi. sed habet illam cum Patre in occulto. Accipit autem illam, ut boni vel mali eum videant iudicantem, quia filius hominis est. Visio quippe filii hominis exhibetur et malis. Nam visio formae Dei non nisi mundis corde, quia ipsi Deum videbunt. Id est, solis piis, quorum dilectioni hoc ipsum promittit, quia ostendet seipsum illis. Et ideo vide quid sequatur: Nolite mirari hoc, inquit. Quid nos prohibet mirari? nisi illud quod revera miratur omnis qui non intelligit? ut ideo diceret Patrem dedisse ei potestatem iudicium facere, quoniam Filius hominis est, cum magis quasi hoc exspectaretur ut diceret , quoniam Filius Dei est. Sed quia Filium Dei secundum id quod in forma Dei aequalis est Patri videre iniqui non possunt, oporteat [Ms., oportet] autem et iudicem vivorum et mortuorum, cum coram eo iudicabuntur, et iusti videant et iniqui; Nolite, inquit, hoc mirari. Quoniam veniet hora, in qua omnes qui in monumentis sunt, audient vocem eius: et procedent, qui bona fecerunt, in resurrectionem vitae, qui vero mala gesserunt, in resurrectionem iudicii. Ad hoc ergo oportebat ut ideo acciperet illam potestatem,  quia filius hominis est, ut resurgentes omnes viderent eum in forma in qua videri ab omnibus potest, sed alii ad damnationem, alii ad vitam aeternam. Quae est autem vita aeterna, nisi illa visio quae non conceditur impiis? Ut cognoscant te, inquit, unum verum Deum, et quem misisti Iesum Christum. Quomodo et ipsum Iesum Christum, nisi quemadmodum unum verum Deum, qui ostendet se ipsum illis, non quomodo se ostendet etiam puniendis in forma filii hominis. Secundum autem illam visionem bonus est, secundum quam visionem Deus apparet mundis corde, quanquam bonus Deus Israel rectis corde. Quando autem iudicem videbunt mali, non eis videbitur bonus, quia non ad eum gaudebunt corde, sed tunc se plangent omnes tribus terrae: in numero itaque malorum omnium et infidelium. Propter hoc etiam illi qui eum dixerat magistrum bonum, quaerens ab eo consilium consequendae vitae aeternae, respondit: Quid me interrogas de bono? Nemo bonus nisi unus Deus. Cum et hominem alio loco dicat bonum ipse Dominus: Bonus homo, inquit, de bono thesauro cordis sui profert bona, et malus homo de malo thesauro cordis sui profert mala. Sed quia ille vitam aeternam quaerebat, vita autem aeterna est in illa contemplatione, qua non ad poenam videtur Deus, sed ad gaudium supernum: duas hic resurrectiones ipse Dominus Christus in his verbis nobis demonstrat. Primam quae in fide est resurgendo a peccatis, de qua ait: Amen amen dico vobis, quia venit hora, et nunc est, in qua mortui audient vocem Filii Dei. Alteram ubi ait: Amen amen dico vobis, quia veniet hora, in qua omnes qui in monumentis sunt, audient vocem Filii Dei. Illa prior est resurrectio animarum, ista sequens resurrectio erit corporum. Qui vero in hac prima resurgit, in secunda resurget ad gloriam. Qui vero in hac prima non resurgit, in secunda tamen resurget, sed ad poenam. Utramque facit Deus per Christum. Qui hic resurgit per eum, ibi resurget ad eum. Qui hic per eum non resurgit, nec ibi ad eum resurget.  Hora autem nunc est, ut resurgant mortui; hora erit in fine saeculi, ut resurgant mortui. Sed resurgunt  nunc in mente, tunc in carne. Resurgant nunc in mente per verbum Dei, Filium Dei: resurgent tunc in carne per Verbum Dei, carnem factum filium hominis. Neque enim ad iudicium vivorum et mortuorum Pater ipse venturus est; nec tamen recedit a Filio Pater: quomodo ergo non ipse venturus est? quia non ipse videbitur in iudicio. Videbunt in quem compunxerunt. Forma illa erit iudex, quae stetit sub iudice; illa iudicabit, quae iudicata est: iudicata est enim inique, iudicabit iuste. Talis apparebit iudex, qualis videri possit et ab eis, quos coronaturus est, et ab eis quos damnaturus est. Distinctio est inter illud verbum quod superius dixit, quod mortui audient vocem Filii Dei, et inter illud quod hic ait: venit hora, in qua omnes qui in monumentis sunt, audient vocem Filii Dei. Ibi vero ait: audient, id est, obedient. Ideo ista resurrectio est ad vitam, illa vero quae futura est, de qua dicit, audient vocem Filii Dei, audient ut resurgant ad iudicium; non addit hic ad vitam, quia omnes ad gloriam non resurgent, sed multi ad poenam. Ideo addidit de futura resurrectione: Qui bona fecerunt, in resurrectionem vitae; qui mala egerunt, in resurrectionem iudicii, id est, damnationis, quia hic iudicium pro poena posuit. Tunc erit ultima pala, quae separat bonos a malis, triticum a paleis. Tunc ibunt impii in ignem aeternum, iusti autem in vitam aeternam. Sequitur autem: VERS. .---Non possum a me ipso facere quidquam, sed sicut audio, iudico, et iudicium meum iustum est. Fortassis ideo dixit, non possum a me ipso facere quidquam, quasi dixisset: A me ipso non sum, sed a Patre. Pater enim a nullo alio est, Filius enim a Patre est. Ideo dixit: Sicut audio, iudico, quia unum opus est Patris, et Filii, et Spiritus sancti. Sicut audit, iudicat; audit videlicet per unitatem substantiae et proprietatem scientiae. Non iudicat a semetipso, quia non est a semetipso. Pater quippe solus de alio non est, Filius a Patre genitus est, ut diximus. Ab ipso enim audit et Filius, a quo genitus est, quia non est a se ipso, sed ab illo, a quo genitus est. A quo illi est intelligentia,  ab illo utique et scientia. Ab illo igitur audientia, quae nihil est aliud quam scientia. Potest quoque hoc ipsum quod dixit, sicut audio, iudico, de humanitatis natura intelligi, quam Dei Filius ex virgine sumpsit. Cum ageret de resurrectione animarum, non dicebat, audio, sed iudico. Audio enim, tanquam praecipientis Patris imperium. Iam ergo sicut homo, sicut quo maior est Pater; iam ex forma servi, non ex forma Dei. Sicut audio, iudico, et iudicium meum iustum est. Unde est iudicium iustum hominis? Quia sequitur: Non quaero voluntatem meam, sed voluntatem eius qui misit me. Ista missio, incarnatio est Christi, quae ad hoc facta est ut paterna voluntas in salutem humani generis per eum efficeretur. Videtur enim in hoc loco ex his verbis Salvatoris nostri, velle eum insinuare nobis duas naturas in se esse, et veram habere animam, in qua sola voluntas est [Ms., solet voluntas esse]; quae etiam tanta coniunctione commista est divinitati, ut tota voluntas in ea spiritalis fuerit, non animalis, id est, carnalis. Nam consequenter subiunxit: VERS. .---Si ego testimonium perhibeo de me ipso, testimonium meum non est verum. Sicut in consequentibus dixit: Si glorifico me ipsum, gloria mea nihil est; sed qui misit me Pater, ipse me glorificat: sic et hic dictum est: Si ego testimonium perhibeo de me ipso, testimonium meum non est verum. Et paulo post: Qui misit me Pater, ipse testimonium perhibet de me. Nunc in se naturam hominis demonstrat; nunc in Dei maiestate aequalem se significat Patri; nunc unitatem sibi divinitatis cum Deo Patre vindicans, nunc fragilitatem humanae carnis ostendens; nunc doctrinam suam se non dicere, nunc voluntatem suam se non quaerere: nunc testimonium suum verum non esse, nunc verum esse significans. Nam hic ait: Si ego testimonium perhibeo de me ipso, testimonium meum non est verum; et paulo post: Et si ego testimonium perhibeo de me, verum est testimonium meum. Quomodo ergo non est verum testimonium tuum, Domine, nisi secundum fragilitatem carnis? Nam et illud quod dixit: Non veni facere voluntatem meam, et Filius a se nihil potest facere, et alia multa huiusmodi; quae omnia non infirmant Filium, neque depreciant, nec a Patre disiungunt: siquidem et haec ideo sunt posita, ut vera incarnatio noscatur. Nam quod dicit: Ego de Patre exivi, ego in Patre, et Pater in me; ego et Pater unum sumus, et qui me videt, videt et Patrem; et sicut Pater suscitat mortuos, et vivificat, ita et Filius quos vult vivificat: vera eius divinitas approbatur: quia voluntas Patris et Filii, una operatio, una denique gratia, eademque gubernatio est, sicut magister gentium docet ita scribens: Gratia vobis, et pax a Deo Patre nostro, et Domino Iesu Christo. VERS. .---Alius est qui testimonium perhibet de me. In sequentibus ostendit quis sit ille alius, qui testimonium perhibet de se, ubi ait: Qui misit me Pater, ipse testimonium perhibet de me. Testimonium Patris est de Filio in baptismo, ubi vox facta est de coelo: Hic est Filius meus dilectus, in quo mihi bene complacuit (Matth. XVII, ). Simile quoque testimonium in monte sancto perhibuit Pater, audientibus tribus discipulis de Filio suo. Et scio quia testimonium eius verum est. Omne verum, a veritate verum est: Deus enim veritas est. Et quidquid verum est, a Deo verum est.  Atque id testimonium dixit, quid sit: Opera, inquit, quae ego facio, testimonium perhibent de me. Deinde adiunxit, Et testimonium perhibet de me, qui misit me Pater. Ipsaque opera quae facit, a Patre se accepisse dicit. Testimonium ergo perhibent opera, testimonium perhibet Pater qui misit eum. Perhibuit Ioannes testimonium de Christo tanquam lucerna, non ad sanandos amicos, sed ad confundendos inimicos. Iam antea praedictum erat a persona Patris: Paravi lucernam Christo meo; Inimicos eius induam confusione, super ipsum autem florebit sanctificatio mea. Esto tanquam in nocte positus, attendisti in lucernam, et miratus es lucernam, et exsultasti ad lumen lucernae. Sed illa lucerna dicit esse solem, in quo exsultare debeas; et quamvis ardeat in nocte, diem te iubet exspectare. Non ergo, quia illius hominis testimonium non erat opus. Nam ut quid mitteretur, si non erat opus? Sed ne in lucerna homo, et lumen lucernae sibi sufficere arbitretur; ideo Dominus nec lucernam illam superfluam dicit fuisse, nec tamen dicit in lucerna debere  remanere. Dicit aliud testimonium Scriptura Dei, ubi utique Deus perhibuit testimonium Filio suo; et in illa Scriptura Iudaei spem posuerant, in lege scilicet Dei, ministrata sibi per Moysen famulum Dei. Scrutamini, inquit, Scripturam, in qua vos putatis vitam aeternam habere. Ipsa testimonium perhibet de me, et non vultis venire ad me ut vitam habeatis. Quid vos putatis habere in Scriptura vitam aeternam? Ipsum interrogate cui perhibet testimonium, et intelligite quae sit vita aeterna. Et quia propter Moysen videbantur repudiare Christum tanquam adversarium institutis et praeceptis, quae Moyses tradidit, rursus eosdem ipse convincit tanquam de alia lucerna, dicens: CAPUT XI. Ioannem lucernam appellat. Patrem quoque, et Scripturas de se testimonium perhibere. Iudaeos se non recipientes venientem in nomine Patris, alium in nomine suo venturum recepturos. De se autem Moysen scripsisse testatur.  VERS. -.---Vos misistis ad Ioannem, et testimonium perhibuit veritati. Ego autem non ab homine accipio testimonium; sed haec dico, ut vos salvi sitis. Ille erat lucerna ardens et lucens. Vos autem voluistis exsultare ad horam in lucem eius. Ego autem habeo testimonium maius Ioanne. Omnes enim homines lucernae sunt, quia et incendi possunt et exstingui. Et lucernae quidem cum sapiunt, lucent, et spiritu fervent. Nam et si ardebant, et exstinctae sunt, etiam putent. Permanserunt autem servi Dei lucernae bonae ex oleo misericordiae illius, non ex viribus suis. Gratia quippe Dei gratuita, illa oleum lucernarum est. Plus enim illis omnibus laboravi , ait quaedam lucerna: et ne viribus suis ardere videretur, adiunxit: Non ego autem, sed gratia Dei mecum. Omnis ergo propheta ante Domini adventum lucerna est, de quo apostolus Petrus dicit: Habemus certiorem propheticum sermonem; cui benefacitis intendentes, quemadmodum lucernae lucenti in obscuro loco, donec dies lucescat, et lucifer oriatur in cordibus vestris. Lucernae itaque prophetae, et omnis prophetia una magna lucerna. Quid apostoli, nonne lucernae? Etiam ipsi lucernae plane. Sol enim ille, non lucerna. Non accenditur et exstinguitur, sed est lux vera, quae illuminat omnem hominem venientem in hunc mundum. De Ioanne dicitur: Non erat ille lumen, sed ut testimonium perhiberet de lumine (Ioan. I, , ). De Christo autem: Erat lux vera, quae illuminat omnem hominem venientem in hunc mundum. Quid est, quod de Apostolis ipsa Veritas dicit? Vos estis lux mundi. Et Ioannes  evangelista: Non erat ille lumen. Nec Ioannes per se erat lucerna, nec apostoli per se lumen, sed a lumine Christo ille lucerna, et illi illuminati ab eo, qui est sol verus oriens in cordibus fidelium. Ego autem habeo testimonium maius Ioanne. Opera enim, quae dedit mihi Pater, ipsa opera quae ego facio, testimonium perhibent de me, quia Pater me misit. Et qui misit me Pater, ipse testimonium perhibuit de me. Superius dixit: Testimonium non accipio ab homine. Hic causam reddit, quare ab homine testimonium non accepisset, quia habet testimonium Patris, et operum testimonia quae sunt maius quam hominum. Ergo haec missio incarnatio est Christi; incarnatio vero Christi, redemptio est nostra; redemptio vero nostra est ipsa Veritas, quae ait: Ego veni, ut vitam habeant, et abundantius habeant. Subiunxit vero huic testimonio Patris de ipso Patre, quod Iudaei vel magi, omnesque infideles, excaecatis mentibus veritatem divinitatis non possunt accipere, dicens: VERS. .---Neque enim vocem eius audistis unquam, neque speciem eius vidistis; et verbum eius non habetis in vobis manens. Dicit apostolus: Non enim auditores legis iustificati sunt, sed factores verbi Dei . Id est Filius Dei non manet in eorum cordibus, quia non servant quae audiunt. Quod vero ait: Neque vocem eius audistis, neque speciem eius vidistis. In hoc ostendit substantiam divinitatis in comprehensibilem esse, et invisibilem, et vocem eius non carnalibus audire  potuisse auribus, sed spiritali intelligentia per gratiam sancti Spiritus intelligere vel amare, secundum quod unicuique datum erit. Quia, quem misit ille, huic vos non creditis. Scrutamini Scripturas, quia vos putatis in ipsis vitam aeternam habere, et illae sunt quae testimonium perhibent de me, et non vultis venire ad me ut vitam habeatis. Non vultis venire, id est, non vultis credere, quia impossibile est sine fide Deo placere . Venire nostrum est ad Christum, id est, credere illum verum Filium Dei, et veram nos per illum habere salutem. Omnis enim Scriptura sancta testimonium perhibuit Christo, sive per figuras, sive per prophetas, sive per angelorum ministeria. Ergo et Moyses perhibuit testimonium Christo, et Ioannes perhibuit testimonium Christo, et caeteri prophetae, et apostoli perhibuerunt testimonium Christo. His omnibus testimoniis praeponit testimonium operum suorum, quia per illa non nisi Deus perhibuit testimonium filio suo. VERS. .---Claritatem ab hominibus non recipio. Id est, laudem humanam non quaero, quia non veni ministrari, sed ministrare; id est, non veni ut honorem ab hominibus acciperem carnalem, sed ut honorem hominibus darem spiritalem.  Sed cognovi vos, quia dilectionem Dei non habetis in vobis. Ideo dilectionem Dei non habuerunt, quia non crediderunt in eum, qui non venit facere voluntatem suam, sed voluntatem eius qui misit illum. Ideo subiunxit: Ego veni in nomine Patris mei, et non suscepistis me. Id est, non credidistis in me, quia ideo veni in mundum, ut glorificaretur nomen Patris. Si alius venerit in nomine suo, illum accipietis. Quis est qui venit in nomine suo, nisi ille qui gloriam propriam quaerit, et non illius qui misit illum? Quis est quem accepturi erunt Iudaei, nisi Antichristum, qui venturus est gloriam propriam quaerere? Et hoc erit illis poena peccati, quia noluerunt veritati credere, ut crederent mendacio  . VERS. .---Quomodo potestis vos credere, qui gloriam ad invicem accipitis; et gloriam, quae est a solo Deo, non quaeritis? Considerandum est intentius quantum sit iactantia et humanae laudis ambitio malum, pro quo ipsa Veritas ait, credere non posse quosdam, quia saecularis gloriae cupidi erant. Quae est humanae laudis cupiditas, nisi superbae mentis elatio? Vult de se homo aestimari, quod in se habere non studet. Alter est interius, alter foris videri desiderat. Humilitas vero gloriam quaerit a solo Deo, superbia ab hominibus. Inde Ioannes Baptista ab ipsa Veritate tam excellenter laudatus est, ut non esset arundo vento agitata: quia non humanae laudis, nec odiosae vituperationis aura flante, flexibilis fuit. Ideo gloriam habuit a Deo Christo, quia gloriam non quaesivit humanam. Nolite putare, quia ego accusaturus sim vos apud Patrem. Est, qui accusat vos Moyses, de quo vos maxime speratis. Si enim crederetis Moysi, crederetis forsitan et mihi; de me enim ille scripsit. Ideo non accuso, quia non veni damnare, sed salvare; Moyses vero accusat, quia increduli estis voci illius. De me ille scripsit, dum ait: Prophetam vobis suscitabit Dominus Deus de fratribus vestris, tanquam me ipsum audietis eum. Quid vero sequatur, attendite. Et erit omnis anima, quae non obedierit Prophetae illi, exterminabitur de populo Dei. Si enim illius litteris non creditis, quomodo meis credetis verbis? Quidquid enim lex et prophetae scripserunt, omnia Christum venturum esse designabant. Si enim Iudaei legi vel prophetis credidissent, utique et Christo. Post haec verba mystica, et profundissimae intelligentiae Domini nostri Iesu Christi, quibus partim suae divinitatis, partim et humanitatis arcana mysteria, vel tunc audientibus, vel nunc legentibus demonstrare voluit, quinque panum miraculo seipsum ostendere, quis esset, studuit. Idcirco consequenter evangelista adiunxit:  CAPUT XII. Appropinquante Iudaeorum Pascha de quinque panibus, et duobus piscibus quinque millia hominum satiavit. Pro quo signo cum regem vellent eum facere, fugit in montem. Dehinc ambulans super mare paventibus ait discipulis: Ego sum, nolite timere.  CAPUT VI. VERS. , .---Post haec abiit Iesus trans mare Galilaeae, quod est Tiberiadis, et sequebatur illum multitudo maxima, quia videbant signa quae fiebant super his qui infirmabantur [Ms., quae faciebat super infirmos]. Abiit Iesus trans mare Galilaeae, quod est Tiberiadis.  Primo dicendum iuxta historiam, quia mare Galilaeae, quod multis pro diversitate circumiacentium regionum vocabulis distinguitur, illis tantum in locis mare Tiberiadis vocabatur, ubi Tiberiadem civitatem aquis, ut aiunt, calidis salubrem habitationem ab occidente praemonstrat. Siquidem interfluente Iordane, duo de viginti passuum millibus in longum, et quinque extenditur in latum. Mystice autem mare, turbida ac tumentia saeculi huius volumina significat; in quibus pravi quilibet iniuste delectati, quasi profundis dediti pisces, mente ad superna gaudia non intendunt. Unde bene idem mare Galilaeae, id est, rota cognominatur, quia nimirum amor labentis saeculi quasi in vertiginem corda mittit, quae ad perennis vitae desideria non permittit erigi. De qualibus Psalmista: In circuitu, inquit, impii ambulant. Sed abeuntem trans mare Galilaeae Iesum multitudo maxima sequebatur, quae doctrinae, sanationis et refectionis ab eo coelestis munere summa perciperet. Quia priusquam Dominus in carne appareret, sola illum gens Iudaea sequebatur credendo; postquam vero per incarnationis suae dispensationem fluctus vitae corruptibilis adiit, calcavit, transiit, maxima mox eum multitudo credentium secuta est nationum, spiritaliter instrui, sanari, ac satiari desiderans, et cum Psalmista deprecans: Domine ad te confugi, doce me facere voluntatem tuam (Psal. CXLII, , ). Et iterum: Miserere mihi, Domine, quoniam infirmus sum, sana me Domine, quoniam conturbata sunt omnia ossa mea. Et iterum de percipiendis ab eo vitae perpetuae alimoniis confisa: Dominus, inquit, pascit me, et nihil mihi deerit, in loco pascuae ibi me collocavit. VERS. , .---Subiit ergo Iesus in montem, et ibi sedebat cum discipulis suis. Erat autem proximum Pascha dies festus Iudaeorum. Quod autem subiens in montem Iesus, ibi sedebat cum discipulis suis; sed veniente ad eum multitudine descendit, atque hanc in superioribus reficit, quam in inferioribus paulo ante curaverat, nequaquam frustra factum credamus, sed ad significandum mystice quia doctrinam et charismata sua Dominus iuxta percipientium capacitatem distribuit, infirmis quidem adhuc mentibus ac parvulis spiritu simpliciora monita committens et apertiora credens sacramenta; celsioribus autem quibusque, et perfectioribus sensu, secretiora suae maiestatis arcana reserans, arctiora devotae conversationis itinera suggerens, et altiora praemiorum coelestium dona promittens. Denique cuidam sciscitanti quid faciens vitam aeternam possideret, quasi inferius adhuc posito communia suae dona largitatis impendit dicens: Non occides, non moechaberis, non furtum facies, non falsum testimonium dices, honora patrem tuum et matrem. Cui postmodum maiora quaerenti, et velut ad montem virtutum ascendere cupienti, si vis, inquit, perfectus esse, vade, vende quae habes, et da pauperibus, et habebis thesaurum in coelo, et veni, sequere me . Cuius discretionem moderaminis, non per se solum Dominus in carne docens exhibuit, verum nunc quoque per verbi sui ministros exhibere non cessat Unde de eisdem sub unius boni servi persona testatur quia dare debeant conservis in tempore tritici mensuram, id est, pro captu audientium, opportune et mensurate verbi dapes suggerere . Quod vero propinquante Pascha Dominus turbas docet, et sanat, et reficit, possumus ita mystice interpretari, quia Pascha transitus dicitur; et quoscunque Dominus in terra munerum suorum  suavitate recuperat, ad salubrem profecto transitum praeparat, ut carnales videlicet concupiscentias mentis sublimitate transcendant; infima mundi desideria, prospera pariter et adversa, coelesti spe et amore conculcent; et si necdum anima vel carne ad superna valent pertingere, quia hoc nimirum in futuro promittitur; quidquid tamen carnales quasi altum amplecti conspiciunt, comparatione aeternorum, quasi nihili despiciant, iuxta exempla illius, qui videns impium superexaltatum et elevatum super cedros Libani, transiit temporalia, contemplando aeterna, et quasi iam non esse videbat, quem cito tollendum praevidebat . VERS. , , .---Cum sublevasset ergo oculos Iesus, et vidisset quia multitudo maxima venit ad eum, dicit ad Philippum: Unde ememus panes, ut manducent hi? Hoc autem dicebat, tentans eum; ipse enim sciebat quid esset facturus. Respondens autem Philippus dixit ei: Ducentorum denariorum panes non sufficiunt eis, ut unusquisque modicum quid accipiat. Quod sublevasse oculos Iesus, et venientem ad se multitudinem vidisse perhibetur, divinae pietatis indicium est: quia videlicet cunctis ad se venire quaerentibus, gratia misericordiae coelestis occurrere consuevit; et ne quaerendo errare possint, lucem sui spiritus aperire currentibus. Nam quod oculi Iesu dona Spiritus eius mystice designent, testatur in Apocalypsi Ioannes, qui figurate de illo loquens: Et vidi, inquit, agnum stantem tanquam occisum, habentem cornua septem, et oculos septem, qui sunt septem Spiritus Dei missi in omnem terram. Quod tentans Philippum Dominus, unde, inquit, ememus panes, ut manducent hi; provida utique dispensatione facit, non ut ipse, quae non noverat, discat, sed ut Philippus tarditatem suae fidei, quam magistro sciente ipse nesciebat, tentatus agnoscat, et miraculo facto castiget. Neque enim dubitare debuerat praesente rerum creatore, qui educit panem de terra, et vinum laetificat cor hominis (Psal. CIII, ), paucorum denariorum panes sufficere turbarum millibus, non paucis, ut unusquisque sufficienter acciperet, et iam saturatus abiret. VERS. -.---Dicit ei unus ex discipulis eius, Andreas frater Simonis Petri: Est puer unus hic, qui habet quinque panes hordeaceos, et duos pisces. Sed haec quid sunt inter tantos? Dicit ergo ei Iesus: Facite homines discumbere. Erat autem fenum multum in loco. Discubuerunt ergo viri, numero quasi quinque millia. Accepit ergo panes Iesus, et cum gratias egisset, distribuit discumbentibus. Similiter et ex piscibus, quantum volebant. Quinque autem panes, quibus multitudinem populi saturavit, quinque sunt libri Moysi, quibus spiritali intellectu patefactis, et abundantiori iam sensu multiplicatis, auditorum fidelium quotidie corda reficit. Qui bene hordeacei fuisse referuntur, propter nimirum austeriora legis edicta, et integumenta litterae grossiora, quae interiorem intelligentiam spiritalis sensus quasi medullam celabant. Duo autem pisces quos addidit, psalmistarum non inconvenienter et prophetarum scripta significant, quorum uni canendo, alteri colloquendo, suis auditoribus futura Christi, et Ecclesiae sacramenta narrabant. Et bene per aquatilia animantia figurantur illius aevi praecones; in quo populus fidelium sine aquis baptismi vivere nullatenus posset. Sunt, qui putant, duos pisces qui saporem suavem pani dabant, duas illas personas significare, quibus populus ille regebatur, ut per eas consiliorum moderamen acciperet, regiam scilicet et sacerdotalem; ad quas etiam sacrosancta illa unctio pertinebat; quarum officium erat procellosis fluctibus popularibus nunquam frangi atque corrumpi; et violentas turbarum contradictiones tanquam adversantes undas saepe disrumpere, interdum eis custodita sua integritate cedere; prorsus more piscium, tanquam in procelloso mari, sic in turbulenta populi administratione versari. Quae tamen duae personae Dominum nostrum praefigurabant; ambas enim solus ille sustinuit, et non figurate, sed proprie solus implevit. Puer, qui quinque panes et duos pisces habuit, nec tamen hos esurientibus turbis distribuit, sed Domino distribuendos obtulit, populus est Iudaeorum, litterali sensu puerilis, qui Scripturarum dicta clausa secum tenuit, quae tamen Dominus in carne apparens accepit, et quid intus haberent utilitatis ac dulcedinis, ostendit; quam multiplici spiritus gratia, quae pauca ac despecta videbantur,  exuberarent, patefecit; et haec per apostolos suos, apostolorumque successores, cunctis nationibus ministranda porrexit. Unde bene alii evangelistae referunt, quia panes et pisces Dominus discipulis, discipuli autem ministraverunt turbis. Cum enim ministerium humanae salutis initium accepisset enarrari per Dominum, ab eis qui audierunt in nos confirmatum est. Quinque siquidem panes, et duos pisces fregit, et distribuit discipulis, quando aperuit illis sensum, ut intelligerent omnia quae scripta essent in lege Moysi, et Prophetis, et Psalmis de ipso (Luc. XXIV). Discipuli apposuerunt turbis, quando profecti praedicaverunt ubique Domino cooperante, et sermonem confirmante sequentibus signis. Fenum, in quo discumbens turba reficitur, concupiscentia carnalis intelligitur, quam calcare ac premere debet omnis qui spiritalibus alimentis satiari desiderat. Omnis enim caro fenum, et omnis gloria eius tanquam flos feni. Discumbat ergo super fenum, florem feni conterat, id est, castiget corpus suum, et servituti subiiciat; voluptates carnis edomet, luxuriae fluxa restringat, quisquis panis vivi cupit suavitate refici, quisquis supernae gratiae dapibus renovari, ne infima vetustate deficiat, amet. Quinque millia virorum qui manducaverunt, perfectionem vitae eorum qui verbo reficiuntur [Beda, perfectionem eorum, qui verbo vitae reficiuntur], insinuant. Virorum quippe nomine solent in Scripturis perfectiores quique figurari, quos feminea mollities nulla corrumpit: quales esse cupit eos, quibus dicit apostolus: Vigilate, state in fide, viriliter agite, et confortamini. Millenarius autem numerus, ultra quem nulla nostra computatio succrescit, plenitudinem rerum de quibus agitur indicare consuevit. Quinario vero numero quinque notissimi corporis nostri sensus exprimuntur, visus videlicet, auditus, gustus, olfactus et tactus. In quibus singulis quicunque viriliter agere, et confortari satagunt, sobrie, et iuste, et pie vivendo, ut coelestis sapientiae mereantur dulcedine recreari; hi nimirum quinque millibus virorum, quos Dominus mysticis dapibus satiavit, figurantur. Nec praetereundum quod refecturus multitudinem gratias egit. Egit quippe gratias, ut et nos de perceptis coelitus muneribus gratias semper agere doceret, et ipse quantum de nostris profectibus gratuletur, de nostra spiritali refectione gaudeat, intimaret. Vultis etenim nosse, fratres, quantum Salvator noster nostrae gaudeat saluti? Narrat evangelista Lucas, dedisse eum discipulis potestatem calcandi supra omnem virtutem inimici, eorumque nomina scripta indicasse in coelis; et statim infert: In ipsa hora exsultavit Spiritu sancto, et dixit: Confiteor tibi, Pater, Domine coeli et terrae, quia abscondisti haec a sapientibus et prudentibus, et revelasti ea parvulis (Luc. X, ; Matth. XI, ). Claret ergo, quia saluti ac vitae fidelium congratuletur, qui Patrem gratias agendo collaudat, quod ea quae superbientibus abscondit, humilibus spiritu secreta revelavit. VERS. .---Ut autem impleti sunt, dixit discipulis suis: Colligite quae superaverunt fragmenta, ne pereant. Quod autem saturata multitudine, iussit discipulos colligere quae superaverunt fragmentorum, ne perirent, hoc profecto signat quia pleraque sunt arcana divinorum eloquiorum, quae vulgi sensus non capit; nonnulla, quae per se quidem minus docti assequi nequeunt, sed a doctoribus exposita mox intelligere queunt. Haec ergo necesse est, ut qui valent, diligenter scrutando colligant, et ad eruditionem minorum suo dicto vel scripto faciant pervenire, ne alimenta verbi illorum desidia pereant, plebibusque tollantur, qui haec Domino donante interpretando colligere norunt. Sequitur: Collegerunt ergo, inquit, et impleverunt duodecim cophinos fragmentorum ex quinque panibus hordeaceis, quae superfuerunt his qui manducaverant. Quia duodenario numero solet perfectionis cuiuslibet summa figurari, recte per duodecim cophinos fragmentorum plenos, omnis doctorum spiritalium chorus exprimitur, qui obscura Scripturarum, quae turbae nequeunt, et meditando colligere, et mandata litteris suo pariter ac turbarum usui conservare iubentur. Hoc ipsi fecere apostoli et evangelistae, non pauca legis et prophetarum dicta, mystica suis interpretatione addita inserendo opusculis; hoc sequaces eorum Ecclesiae toto orbe magistri, etiam integros nonnulli utriusque  Testamenti libros, diligentiori explanatione discutiendo: qui quamlibet hominibus despecti, coelestis tamen gratiae sunt pane fecundi. Nam servilia cophinis solent opera fieri, unde de populo, qui in luto ac lateribus serviebat in Aegypto, dicit Psalmista: Manus eius in cophino servierunt . VERS. .---Illi ergo homines cum vidissent quod fecerat signum, dicebant: Quia hic est vere propheta, qui venturus est in mundum. Recte quidem dicebant Dominum prophetam magnum, magnae salutis praeconem iam mundo futurum. Nam et ipse prophetam se vocare dignatur, ubi ait: Quia non capit prophetam perire extra Ierusalem. Sed necdum plena fide proficiebant, qui hunc etiam Deum dicere nesciebant. Ergo illi videntes signum quod fecerat Iesus, dixerunt: Quia hic est vere propheta, qui venturus est in mundum. Nos certiori agnitione veritatis et fidei, videntes mundum quem fecit Iesus, et signa quibus illum replevit, dicamus: Quia hic est vere mediator Dei et hominum, qui in mundo erat divinitate, et mundus per ipsum factus est; qui in propria venit humanitate, quaerere et salvare quod perierat, ac recreare mundum quem fecerat; qui cum suis fidelibus per praesentiam divinitatis est in mundo, omnibus usque ad consummationem saeculi. Iesus autem cum cognovisset quia venturi essent ut raperent eum et facerent eum regem, fugit iterum in montem ipse solus.  Datur ergo intelligi quod Dominus cum sederet in monte cum discipulis suis et videret turbas ad se venientes, descenderat de monte et circa inferiora loca turbas paverat. Nam quomodo fieri potest ut rursus illuc fugeret, nisi ante de monte descenderet? Significat ergo aliquid, quod Dominus de alto descendit ad pascendas turbas. Pavit et ascendit. Quare ascendit, cum cognovisset quod vellent eum rapere et regem facere? Quid enim? Non erat rex, qui timebat fieri rex? Erat omnino; nec talis rex qui ab hominibus fieret, sed talis qui hominibus regnum daret. Nunquid forte et hic aliquid significat nobis Iesus, cuius facta verba sunt? Ergo in hoc quod voluerunt eum rapere et regem facere, et propter hoc fugit in montem ipse solus, hoc in illo  factum tacet, nihil loquitur, nihil significat? An forte hoc erat rapere eum, praevenire velle tempus regni eius? Etenim venerat modo, non iam regnare, quomodo regnaturus est in eo quod dicimus: Adveniat regnum tuum. Semper quidem ille cum Patre regnat, secundum quod est Filius Dei, Verbum Dei, Verbum per quod facta sunt omnia. Praedixerunt autem prophetae regnum eius, etiam secundum id quod homo factus est Christus, et fecit fideles suos Christianos. Erit ergo regnum Christianorum, quod modo colligitur, quod modo commoratur, quod modo emitur sanguine Christi; erit aliquando manifestum regnum, quando erit aperta claritas sanctorum eius, post iudicium ab eo factum: quod iudicium superius ipse dixit, quod Filius hominis facturus sit; de quo regno etiam Apostolus dicit: Cum tradiderit regnum Deo et Patri. Unde etiam ipse dicit: Venite benedicti Patris mei, percipite regnum quod vobis paratum est ab initio mundi. Discipuli autem et turbae credentes in eum, putaverunt illum sic venisse ut iam regnaret: hoc est velle rapere et regem facere, praevenire velle tempus eius, quod ipse apud se occultabat, ut opportune proderet et opportune in fine saeculi declararet. Quare autem dictum est, fugit? Neque enim si nollet teneretur, si nollet raperetur, qui si nollet, nec agnosceretur. Sed hoc significative factum est. Solus fugit, ne carnaliter regnaret, quia solus ascendit in coelum, unde spiritaliter regnaret in sanctis suis. Fugit in montem ipse solus, primogenitus a mortuis, ascendens super omnes coelos, et interpellans pro nobis. Quem sacerdos significat semel in anno sancta sanctorum ingrediens, non sine sanguine, ut interpellaret pro populo. Sic rursus posito solo in monte magno, qui intravit in interiora veli, foris populo constituto. Sed videamus quid illo intra velum coelestis altitudinis morante, quid discipuli in navicula patiebantur? Quid est navicula quae a fluctibus iactabatur, nisi Ecclesia, quae persecutionibus fatigatur et foris et intus? Foris a paganis aperta persecutione: intus a falsis fratribus occulta seditione. Ideo addidit:  VERS. , .---Ut autem sero factum est, descenderunt discipuli eius ad mare, et cum ascendissent naviculam, venerunt trans mare in Capharnaum.  Cito dixit finitum, quod postea factum est. Venerunt trans mare in Capharnaum. Et redit, ut exponat quomodo venerunt, quia per stagnum navigantes transierunt. Et cum navigarent ad eum locum quo eos venisse iam dixit, recapitulando exponit quid acciderit: Tenebrae iam factae erant, et non venerat ad illos Iesus. Mare autem vento magno flante exsurgebat. Merito tenebrae, quia lux non venerat. Tenebrae iam factae erant, et non venerat ad illos Iesus; quia, quantum propius accedit finis mundi, tanto vehementius crescunt errores, crebrescunt terrores, crescit iniquitas, crescit infidelitas. Lux denique quae charitas apud Ioannem ipsum evangelistam satis aperteque monstratur, ita ut diceret: Qui odit fratrem suum, in tenebris est, creberrime exstinguitur refrigescente charitate, abundante iniquitate. Ipsi sunt fluctus navem turbantes: tempestas et venti clamores sunt maledictorum. Inde charitas refrigescit, inde fluctus augentur. Turbabatur navis, vento magno flante mare exsurgebat; tenebrae crescebant, intelligentia minuebatur, iniquitas augebatur. Tamen inter haec omnia navis ibat ad terram, properabat, portum quaerebat. Ita inter omnia tentamentorum genera, Ecclesia proficit; laborat, sed non mergitur. Christum exspectat, quando per eum ad portum perveniat tranquillitatis. VERS. , .---Cum ergo remigrassent stadia viginti quinque aut triginta, vident Iesum ambulantem super mare, et proximum navi fieri. Et timuerunt. Ille autem dicit eis: Ego sum, nolite timere.  Crescunt fluctus, augentur tenebrae, saeviunt tempestates; sed tamen navis ambulat, quia qui perseveraverit in finem, hic salvus erit. Nec ipse stadiorum numerus contemnendus esse videtur. Et quare dixit evangelista: Quasi stadiis viginti quinque aut triginta? Sufficeret dicere: viginti quinque, aut triginta; nisi quod hos numeros aestimantis voce, non affirmantis protulit idem evangelista. Quaeramus ergo numerum. Viginti quinque unde constant, unde fiunt? De quinario. Quinarius ille numerus ad legem pertinet. Ipsi sunt quinque libri Moysi, ipsi sunt quinque porticus illi languidos continentes, ipsi quinque panes quinque millia hominum pascentes. Ergo legem significat numerus viginti quinque, quoniam quinque per quinque, id est, quinquies quini, faciunt viginti quadrato numero, quinario superaddito [Ms. et Aug., faciunt viginti quinque, quadratum quinarium]. Sed huic legi, antequam Evangelium veniret, deerat perfectio. Perfectio autem in senario numero comprehenditur. Nam senarius numerus perfectus est, et partibus suis implebitur . Id est, unum, duo, tres. Nec aliae partes in eo inveniri possunt, nec illae partes coniunctae aliud quid conficere possunt, nisi senarium numerum. Propterea sex diebus Deus mundum perfecit, et quinque ipse per sex multiplicantur, ut lex per Evangelium adimpleatur, ut fiant sexies quini, triginta. Ad eos ergo, qui implent legem, venit Iesus. Et quomodo venit? Calcans fluctus, omnes tumores mundi sub pedibus habens, omnes celsitudines saeculi premens.  Et tamen tantae sunt tribulationes, ut etiam ipsi qui crediderunt in Iesum, et qui conantur perseverare, expavescant nec deficiant, Christo fluctus calcante saeculi. Cur timet Christianus, dum Christus loquitur? Ego sum, nolite timere. Confidite, ego vici mundum. VERS. .---Voluerunt ergo eum accipere in navi. Agnoscentes ac gaudentes, securi facti. Et statim fuit navis ad terram, in quam ibant. Factus est finis ad terram, de humido ad solidum, de turbato ad firmum, de itinere ad finem, id est, ad perfectam tranquillitatem, quae non erit nisi in portu aeternae serenitatis. Ibi tota charitas, et nulla iniquitas, tota felicitas, et nulla perturbatio, ubi sine fine regnabunt, qui hic fortiter usque in finem vitae suae laborant. VERS. , .---Altera die turba quae stabat trans mare, vidit quia alia navicula non esset ibi nisi una, et quia non introiisset Iesus cum discipulis suis in navem, sed soli discipuli eius abiissent. Aliae vero supervenerunt naves a Tiberiade, iuxta locum ubi manducaverunt panem, gratias agentes Deo.  CAPUT XIII. A turbis quaesitus, et inventus ait: Operamini cibum, non qui perit, sed qui permanet in vitam aeternam. Et panem de coelis se dicit verum, vitamque mundi.  VERS. .---Cum ergo vidisset turba, quia Iesus non esset ibi, neque discipuli eius, ascenderunt in naviculas, et venerunt in Capharnaum quaerentes Iesum.  Insinuatum est tamen illis tam magnum miraculum. Viderunt enim quod discipuli soli ascendissent in navem, et quia navis non erat ibi. Venerunt autem inde, et naves iuxta locum illum ubi manducaverunt panem, in quibus eum turbae secutae sunt. Cum discipulis ergo non ascenderat: alia navis illic non erat. Unde subito trans mare factus est Iesus, nisi quia super mare ambulavit, ut miraculum monstraret? Et cum invenissent eum turbae. Ecce praesentat se turbis, a quibus rapi timuerat, et in montem fugerat; omnino confirmans et insinuans nobis in mysterio dicta esse illa omnia: et facta in magno sacramento, ut aliquid significarent. Ecce adest ille qui in montem fugerat turbas; nonne cum ipsis turbis loquitur? modo teneant, modo regem faciant. VERS. .---Et cum invenissent eum trans mare, dixerunt ei: Rabbi, quando huc venisti? Ille post miraculi sacramentum, et sermonem infert, ut si fieri potest, qui pasti sunt, pascantur, et quorum satiavit panibus ventrem, satiet sermonibus mentem, sed sic, ut capiant; et si non capiunt, sumant quod capiant , ne fragmenta pereant. Loquatur ergo Dominus, et audiamus: Respondit Iesus, et dixit eis: Amen amen dico vobis, quaeritis me, non quia vidistis signa, sed quia manducastis ex panibus meis, et saturati estis. Propter carnem me quaeritis, non propter spiritum. Quam multi non quaerunt Iesum, nisi ut illis faciat bene secundum tempus! Alius negotium habet, quaerit intercessionem clericorum; alius premitur a potente, refugit ad Ecclesiam; alius vult pro se interveniri apud eum contra quem parum valet: ille sic, iste vero sic; impletur quotidie talibus Ecclesia: vix quaeritur Iesus propter Iesum. Quaeritis me, non quia vidistis signa, sed quia manducastis ex panibus meis. VERS. .---Operamini non cibum, qui perit, sed qui permanet in vitam aeternam. Quaeritis me propter aliud, quaerite me propter me. Seipsum enim insinuat istum cibum, qui in consequentibus illucescit, quem Filius hominis dabit vobis. Exspectabas, credo, iterum panes manducare, iterum discumbere, iterum saginari. Sed dixerat, cibum non qui perit, sed qui permanet in vitam aeternam. Superius diximus navem Ecclesiam Christi significare, quae tempestatibus huius saeculi turbatur, et laborantes in se portat, ut viriliter laborent, donec Christus comprimat fluctus persecutionum, et reddat serenitatem. Hic vero dicit: Altera die turba, quae stabat trans mare, vidit quia alia navicula non erat ibi nisi una. Quid est altera die turbam stare super mare, nisi post ascensionem Christi turba stans in operibus bonis, non iacens in terrenis volutabris, sed exspectans unde veniat ad eos Iesus? Et hic una navis dicitur, sicut prius una fuit Ecclesia Christi, in qua ille praesentialiter corpore versabatur: nunc quoque una est, quae similiter in spe exspectat adventum illius. Sed quid est quod aliae naves venerunt a Tiberiade, nisi haereticorum conventicula, quae Iesum non sincera fide quaerunt; quae sub dolo calliditatis sua quaerunt, non quae sunt Iesu. Unde consequenter respondit eis Iesus: Amen amen dico vobis, quaeritis me, non quia vidistis signa, sed quia manducastis ex panibus, et saturati estis. De illis vero qui saturati sunt, in alio dicit Evangelio: Vae vobis, qui saturati estis (Luc. VI, ). De esurientibus vero vitae panem et iustitiae cognitionem, dicitur: Beati qui esuriunt et sitiunt iustitiam; ad quem cibum hortabatur eos in sequenti mox Christus sermone dicens: Operamini non cibum qui perit, sed qui permanet in vitam aeternam. Carnalis cibus perit, spiritalis vero permanet, quem Filius hominis vobis dabit.  Hunc ergo Pater significavit  Deus.  Istum filium hominis nolite sic accipere, quasi alios filios hominis, quibus dictum est: Filii autem hominum in protectione alarum tuarum sperabunt . Iste filius hominis sequestratus quadam gratia Dei est a caeteris filiis hominum. Iste filius hominis, exceptus a numero hominum, filius hominis est. Iste filius hominis et Filius Dei est, iste homo, etiam Deus est. Unde et ipsa Veritas quae tunc loquebatur ad Iudaeos et nunc omnibus loquitur per evangelicae praedicationis verba, et quis sit ostendit, non qualem esse plurimi tunc aestimaverunt, vel etiam nunc aestimant. Subiunxit vero: Hunc enim Deus Pater significavit. Signare quid est, nisi proprium aliquid ponere? Hoc est signare, ponere aliquid, quod non confundatur cum caeteris. Signare est signum rei ponere. Cuicunque rei ponis signum, ideo ponis signum ne confusa cum aliis a te non possit agnosci. Pater ergo eum signavit. Quid est signavit? proprium quiddam illi dedit, ne caeteris compararetur hominibus, ideo dictum est: Unxit te Deus, Deus tuus oleo exsultationis, prae participibus tuis. Ergo signare quid est? exceptum habere; hoc est prae participibus tuis. Itaque nolite, inquit, me contemnere, quia filius hominis sum, et quaerite a me cibum, non qui perit, sed qui permanet in vitam aeternam. Sic enim filius hominis sum, ut non sim unus ex vobis; sic sum filius hominis, ut Deus Pater me signaret. Quid est signare? proprium aliquid mihi dare, quo non confunderer cum genere humano, sed per me liberaretur genus humanum. VERS. .---Dixerunt ergo ad eum: Quid faciemus, ut operemur opera Dei? Dixerat enim illis: Operamini escam, non quae perit, sed quae permanet in vitam aeternam. Quid faciemus, inquiunt? quid observando, hoc praeceptum implere poterimus? (VERS. .) Respondit Iesus, et dixit eis: Hoc est opus Dei, ut credatis in eum quem misit ille. Hoc est ergo manducare cibum non qui perit, sed qui permanet in aeternum. Ut quid paras dentem et ventrem? Crede, et manducasti. Discernitur quidem ab operibus fides, sicut Apostolus dicit, iustificari hominem per fidem, sine operibus legis (Rom. III, ). Et sunt opera quae videntur bona sine fide Christi, et non sunt bona, quia non referuntur ad eum finem ex quo sunt omnia bona. Finis enim legis Christus ad iustitiam omni credenti. Ideo noluit discernere fidem ab opere, sed ipsam fidem dixit esse opus. Ipsa est enim fides, quae per dilectionem operatur. Nec dixit: Hoc est opus vestrum; sed dixit: Hoc est opus Dei, ut credatis in eum quem misit ille, ut qui gloriatur, in Domino glorietur . Quia ergo invitabat eos ad fidem, illi adhuc quaerebant signa quibus crederent. Vide si non Iudaei signa petunt? Dixerunt ergo ei, quod ergo tu facis signum, ut videamus et credamus tibi? quid operaris? Parumne erat quod de quinque panibus pasti sunt? Sciebant hoc quidem, sed huic cibo manna de coelo praeferebant. Dominus autem Iesus talem se dicebat, ut Moysi praeponeretur. Non enim ausus est Moyses de se dicere quod daret cibum, non qui perit, sed qui habet vitam aeternam . Aliquid plus promittebat Dominus quam Moyses. Per Moysen quippe promittebatur regnum, et terra fluens lac et mel, temporalis pax, abundantia filiorum, salus corporis, et caetera omnia temporalia quidem, in figura tamen spiritalia, qui veteri homini in veteri testamento promittebatur. Attendebant autem promissa per Moysen , et attendebant promissa per Iesum. Ille plenum ventrem promittebat in terra, sed cibum qui perit; iste promittebat cibum, non qui perit, sed qui permanet in vitam aeternam. Attendebant enim [Al., autem; ms. et Aug., eum] plus promittentem, et quasi nondum videbant maiora facientem. Attendebant utique qualia fecisset Moyses, et adhuc aliqua maiora volebant fieri ab eo, qui tam magna pollicebatur. Quid, inquiunt, facis, ut credamus tibi? Et ut noveritis, quia miracula illa huic miraculo comparabant, et ideo quasi maiora ista iudicabant, quam [Ms. et Aug., quasi minora ista iudicabant, quae] quae faciebat Iesus. VERS. .---Patres nostri, inquiunt, manna manducaverunt in deserto. Sed quid est manna? forte contemnitis; sicut scriptum est: Dedit illis manna manducare. Per Moysen patres nostri panem de coelo acceperunt, et non eis datum  est a Moyse: Operamini cibum, qui non perit, sed qui permanet in vitam aeternam, et tu non talia operaris, qualia Moyses. Panes hordeaceos ille non dedit, sed manna de  coelo. Dixit ergo eis Iesus: Amen amen dico vobis, non Moyses dedit vobis panem de coelo, sed Pater meus dedit vobis panem de coelo. Verus enim panis est, qui de coelo descendit, et dat vitam mundo. Verus ergo ille panis est, qui dat vitam mundo, et ipse cibus est, de quo paulo ante locutus sum: Operamini cibum, qui non perit, sed qui permanet in vitam aeternam. Ergo et illud manna hoc significabat, et illa omnia signa mea erant. Signa mea dilexistis; quod significabant [Aug., qui significabatur], contemnitis. Non ergo Moyses dedit panem de coelo; Deus dat panem; sed quem panem? forte manna? non; sed panem, quem significavit manna, ipsum scilicet Dominum Iesum. Pater meus dat vobis panem verum. Panis verus Dei est, qui descendit de coelo, et dat vitam mundo. VERS. .---Dixerunt ergo ad eum: Domine, semper da nobis panem hunc. Quomodo mulier Samaritana, cui dictum est, Qui biberit de hac aqua, non sitiet unquam, continuo illa secundum corpus accipiens, sed tamen carere indigentia volens; Da, inquit, mihi, Domine, de hac aqua; sic et isti, Domine, da nobis panem hunc, qui nos reficiat, nec deficiat. CAPUT XIV. Panem vitae se dicit, et resurrecturos credentes in se in novissimo die.  VERS. ---Dixit ergo eis Iesus: Ego sum panis vitae. Qui venit ad me, non esuriet, et qui credit in me, non sitiet unquam. Qui venit ad me, hoc est quod ait, et qui credit in me: et quod dixit, non esuriet, hoc intelligendum est, non sitiet unquam. Utroque enim illa significatur aeterna satietas, ubi nulla est egestas. Panem de coelo desideratis, ante vos habetis, et non manducatis.. Sed dixi vobis, quia et vidistis me, et non credidistis (Rom. III, ). Sed non ideo ego populum perdidi. Nunquid enim infidelitas vestra fidem Dei evacuavit? Videamus enim quod sequitur: Omne quod dat mihi Pater, ad me veniet, et eum qui venit ad me non eiiciam foras. Quale est illud intus, unde non exitur foras? Magnum penetrale et dulce secretum. O secretum sine taedio, sine amaritudine malarum cogitationum, sine interpellatione tentationum et dolorum! Nonne illud secretum est quo intrabit ille cui dicturus est Deus: Euge, serve bone et fidelis, intra in gaudium Domini tui? Et: Eum, qui veniet ad me, non eiiciam foras. Quia descendi de coelo, non ut faciam voluntatem meam, sed eius qui misit me. Ideo ergo eum qui veniet ad te non eiicies foras, quia descendisti de coelo non facere voluntatem tuam, sed voluntatem eius qui te misit. Magnum sacramentum est, quod ait: Qui venit ad me non eiiciam foras. Causam mox subiungens quare foras non eiecerit ad se venientem, id est, in se credentem dicit: Quia non veni facere voluntatem meam, sed voluntatem eius qui misit me. Quis est qui eiicitur foras, de illo dulci et suavissimo secreto, quo intrare praecipitur servus faciens voluntatem Domini sui, nisi superbus, nisi anima in se ipsa confidens et suae potestatis esse quaerens, nec cum propheta habens dicere: Nonne Deo anima mea subiecta est ? Anima vero per humilitatem Dei subiecta gratiae, nunquam eiicietur foras, sed intrat in gaudium Domini Dei sui. Igitur ut causa omnium morborum curaretur, id est superbia, descendit humilitas, id est, humiliavit se Filius Dei. Quid superbis homo? Deus humilis propter te factus est. Puderet te fortasse imitari humilem hominem, saltem imitare humilem Deum. Venit Filius Dei in homine, et humilis factus est: praecipitur tibi ut sis humilis, non tibi praecipitur ut ex homine facias pecus. Ille Deus factus est homo, tu homo, cognosce quia es homo. Tota humilitas tua est ut cognoscas te. Ergo quia humilitatem docet Deus, dixit: Non veni facere voluntatem meam, sed eius qui me misit. Haec enim commendatio humilitatis est. Superbia quippe facit voluntatem suam, humilitas facit voluntatem Dei. Ideo qui ad me venerit, non eiiciam foras. Quare? Quia non veni facere voluntatem meam, sed voluntatem eius qui me misit. Humilis veni, humilitatem docere veni, magister humilitatis veni. Qui ad me venit,  incorporetur mihi; qui ad me venit, humilis fit; qui mihi adhaeserit , humilis erit, quia non faciet voluntatem suam, sed Dei: et ideo non eiicietur foras, quia Adam, cum superbus esset, proiectus est foras. Christus vero humilis factus, exaltatus est super omne nomen, quod nominatur vel in coelo, vel in terra. Qui doctor humilitatis venit, non facere voluntatem suam, sed voluntatem eius qui misit illum: veniamus ad eum, intremus ad eum, incorporemur ei, ut nec nos faciamus voluntatem nostram, sed voluntatem Dei; et non nos eiiciet foras, quia membra eius sumus, quia caput nostrum esse voluit docendo humilitatem. Ad quem venire non potest nisi humilis, a quo non mittitur foras, nisi superbus. VERS. .---Haec est voluntas eius qui misit me Patris, ut omne quod dedit mihi non perdam ex eo, sed resuscitem illud in novissimo die. Ipse ille datus est. Qui servat humilitatem, hoc accipit; qui non servat [Aug., Ipse illi datus est, qui servat humilitatem; hunc accipit: qui non servat] humilitatem, longe est a magistro humilitatis. Ut omne, quod dedit mihi Pater, non perdam ex eo. Sic non est voluntas in conspectu Patris vestri ut pereat unus de pusillis istis. De tumentibus potest perire, de pusillis nihil perit; quia nisi fueritis sicut pusillus iste, non intrabitis in regnum coelorum. Omne, quod dedit mihi Pater, non perdam ex eo, sed resuscitabo ego eum in novissimo die. Videte quemadmodum et nic geminam illam resurrectionem delineat . Qui venit ad me, modo resurgit humilis factus in membris meis; sed resuscitabo eum in novissimo die secundum carnem. VERS. .---Haec est enim voluntas Patris mei qui misit me, ut omnis qui videt Filium et credit in eum, habeat vitam aeternam. Et ego resuscitabo eum in novissimo die. Superius dixit: Qui audit verbum meum, et credit ei qui misit me; modo autem: Qui videt Filium, et credit in eum. Non dixit, videt Filium et credit in Patrem: hoc est enim credere in Filium, quod et in Patrem. Quia sicut habet vitam Pater in semetipso, sic dedit et Filio vitam habere in semetipso . Ut omnis, qui videt Filium, et credit in eum, habeat vitam aeternam. Credendo et transeundo ad vitam, tanquam primam illam resurrectionem . Et quia non est sola, et resuscitabo, inquit, eum in novissimo die. Sequitur: Ego sum panis vivus, qui de coelo descendi. Ideo panis, qui vita; et ideo vita, quia de coelo descendit, dicente ipso: Ego sum via, veritas, et vita. Ille est panis supersubstantialis, qui ut nobis detur quotidie deprecari iubemur, cum Dominus noster Iesus Christus panem se dicebat de coelo descendisse. CAPUT XV. Murmurantes Pharisaei filium Ioseph eum dicunt. Et ipse inter plura carnem suam panem se daturum dicit pro mundi vita. Et caetera his similia plurima de pane et carne sua testatur  VERS. , .---Murmurarunt Iudaei, et dixerunt ei: Hic est filius Ioseph, cuius nos novimus patrem et matrem. Quomodo ergo dicit hic, quia de coelo descendi? Ideo murmurabant quia hunc panem non intelligebant, hunc panem non esuriebant, hunc panem non amabant. Si amarent, utique non murmurarent.  Ideo a pane coelesti longe erant, nec eum esurire noverant. Fauces cordis languidas habebant, auribus apertis surdi erant: videbant, et caeci stabant. Panis quippe iste, interioris hominis quaerit esuriem: unde alio loco dicit: Beati, qui esuriunt et sitiunt iustitiam, quoniam ipsi saturabuntur . Dixerunt: Cuius novimus patrem et matrem. Matrem sciebant terrenam, patrem nesciebant coelestem; quia a Patre coelesti attracti non fuerunt; quod mox ipse Dominus sequenti verbo innotuit, dicens: Nolite murmurare invicem. Nemo potest venire ad me, nisi Pater, qui misit me, attraxerit eum. Quid est, Nemo potest venire ad me, nisi quia nemo potest credere in me, nisi Pater, qui misit me, attraxerit eum? Ille venit, quem gratia Dei praevenit, cui cum Propheta  dicamus: Misericordia eius praeveniet me (Psal. LVIII). Et iterum: misericordia eius subsequetur me . Praeveniet velle, subsequetur perficere. Trahit Pater ad Filium eos qui propterea credunt in Filium, quia eum cogitant Patrem habere Deum. Deus enim Pater aequalem sibi genuit Filium: et qui cogitat atque in fide sua sentit et ruminat aequalem esse Patri eum in quem credit, ipsum trahit Pater ad Filium. Qui enim de Christo dicit, Non est Deus verus, non trahit eum Pater, sed sua perversa cogitatio trahit eum veritati non consentire. Ille tractus est a Patre, qui ait: Tu es Christus Filius Dei vivi. Cui Dominus inquit: Beatus es, Simon BarIona, quia caro et sanguis non revelavit tibi, sed Pater meus qui in coelis est. Ista revelatio ipsa est attractio. Dum enim dixit: Nemo potest venire ad me, nisi Pater qui me misit, attraxerit eum, continuo subiunxit: Et ego resuscitabo eum in novissimo die. Credendo quod sperat, videbit quod adhuc non videndo credidit; manducabit quod esuriit, satiabitur eo quod sitit. Ubi? in resurrectione mortuorum. Quia ego resuscitabo eum in novissimo die. VERS. .---Scriptum est enim in prophetis: Et erunt omnes docibiles Dei. Quare hoc dicit [Ms., dixit; Aug., dixi] o Iudaei? Pater vos non docuit: quomodo potestis me cognoscere? Omnes regni illius homines docibiles Dei erunt, non ab hominibus audiunt; et si ab hominibus audiunt, tamen quod intelligunt intus datur, intus coruscat, intus revelatur. Homines foris verbum sonare possunt, sed in vanum laborant, nisi intus Deus docens aperiat sensus. Ille est Dei docibilis, quem Deus intus veritatis instruit agnitione et amore. Omnis qui audit a Patre, et didicit, venit ad me. Quomodo trahit Pater? Docendo delectat, non necessitatem imponendo; quia nemo necessitate credit, sed voluntate. Filius dicebat, Pater docebat; homo qui videbatur, loquebatur sed ut Deus in corde audientis interius docebat. Ideo subiunxit: VERS. .---Non quia Patrem vidit quisquam, nisi is qui est a Deo, hic vidit Patrem. Nolite putare Patrem esse visibilem vobis; nemo vidit Patrem, nisi is qui est a Deo; hic vidit Patrem. Ego sum a Patre, et ideo Patrem video. Quid est autem vos trahi a Patre, nisi discere a Patre? Quid est discere a Patre, nisi audire Patrem? Et quid est audire a Patre, nisi audire Verbum Patris, id est me? Ne forte ergo cum dico vobis: Omnis qui audivit a Patre et didicit, dicatis apud vos: Sed nunquam vidimus Patrem, quomodo autem discere potuimus a Patre? A meipso audite. Non quia Patrem vidit quisquam, sed qui est a Deo, hic vidit Patrem. Ego novi Patrem, ab illo sum; sed quomodo verbum ab illo cuius est verbum: non quod sonat et transit, sed quod manet cum dicente, et trahit audientem. Sequitur: Amen amen dico vobis, qui credit in me, habet vitam aeternam. Revelare se voluit, quid esset: nam compendio dicere potuit: Qui credit in me, habet me. Ipse enim Christus verus est Deus, et vita aeterna. Qui ergo credit in me, inquit, it ad me, et qui it ad me, habet me. Quid est autem habere me? Habere vitam aeternam. Mortem assumpsit vita aeterna, et mori voluit; sed de tuo, o homo, non de suo: accepit a te, ubi moreretur pro te. Assumpsit ergo vita mortem, ut vita occideret mortem. Nam qui credit, inquit, habet vitam aeternam; non quae patet, sed quae latet. Vita enim aeterna, Verbum in principio apud Deum erat, et Deus erat Verbum, et erat vita lux hominum. Mori venit, sed tertia die resurrexit. VERS. , .---Ego sum, inquit, panis vitae. Et unde illi superbiant? Patres, inquit, vestri manducaverunt manna, et mortui sunt. Quare manducaverunt, et mortui sunt? Quia quod videbant, credebant: quod non videbant, non intelligebant. Ideo patres vestri, quia similes estis illorum. Manducaverunt Moyses et Aaron, et caeteri sancti qui fuerunt in populo manna, et non sunt mortui, quia spiritaliter visibilem cibum intellexerunt, spiritaliter esuriunt [Ms., esurierunt]; alii vero manducaverunt et permanserunt in infidelitate; sicut Iudaei audierunt loquentem Christum, sed non spiritaliter verba eius intellexerunt; ideo dixit eis: Patres vestri manducaverunt manna in deserto, et  mortui sunt. Qua morte, nisi infidelitatis? Nam communi morte mortui sunt et sancti qui fuerunt inter eos. Ideo signavit [Ms., significavit] Dominus his verbis mortem spiritalem, non carnalem. Patres ergo istorum, id est, mali patres malorum, infideles patres, infideles murmuratores, patres murmuratorum [Ms. et Aug., infideles patres infidelium; murmuratores patres murmuratorum]. Nam de re nulla magis Deum offendisse ille populus dictus est, quam contra Deum murmurando. Ideo et Dominus eos volens ostendere talium filios, hinc ad eos coepit, Quid murmuratis in invicem, murmuratores, filii murmuratorum? Patres vestri manna manducaverunt, et mortui sunt: non quia malum erat manna, sed quia male manducaverunt. VERS. .---Hic est panis, qui de coelo descendit. Hunc panem significavit manna, hunc panem significat altare Dei. Sacramenta illic fuerunt: in signis diversa sunt; in re qua significantur , paria sunt. Apostolum audi: Nolo enim, inquit, vos ignorare fratres, quia patres nostri omnes sub nube fuerunt, et omnes per mare transierunt, et omnes in Moyse baptizati sunt in nube et in mari, et omnes eamdem escam spiritalem manducaverunt. Spiritalem utique, non corporalem. Alteram [Aug., spiritalem utique eamdem: nam corporalem alteram], quia illi manna, nos aliud: spiritalem vero quam nos; sed patres nostri, non patres illorum, quibus nos similes sumus, non quibus illi similes fuerunt. Hic est ergo panis de coelo descendens, ut si quis ex ipso manducaverit, non moriatur. Sed quod pertinet ad virtutem sacramenti, non quod pertinet ad visibile sacramentum; qui manducat intus, non foris; qui manducat in corde, non qui premit dente. Ego sum panis vivus, qui de coelo descendi. Ideo vivus, quia de coelo descendit. De coelo descendit et manna, sed manna umbra erat, ista veritas est. Si quis manducaverit ex hoc pane, vivet in aeternum; et panis quem ego dabo, caro mea est pro mundi vita. Hoc quando caperet caro, quod dixit panem carnem? Vocatur caro, quod non capit caro: et ideo magis non capit caro, quia vocatur caro. Hoc enim exhorruerunt, hoc assimulatum [Ms., assimilatum; Aug., ad se multum] esse dixerunt, hoc non posse fieri putaverunt. Caro mea est, inquit, pro mundi vita. Norunt fideles corpus Christi, si corpus Christi esse non negligunt. Fiant corpus Christi, si volunt vivere de spiritu Christi. De spiritu Christi non vivit, nisi corpus Christi. Quisque vivere vult, credat in Christum, manducet spiritaliter spiritalem cibum. Incorporetur corpori Christi, et non sit putridum membrum, quod resecari mereatur. Sit pulchrum, sit sanum, sit aptum capiti suo. Litigabant ergo Iudaei ad invicem dicentes: Quomodo potest hic nobis carnem suam dare ad manducandum? Litigabant utique ad invicem, quoniam panem concordiae non intelligebant, nec sumere volebant: nam qui manducant talem panem, non litigant ad invicem; quoniam unus panis unum corpus multi sumus, et per hunc facit Deus unius moris habitare in domo. Quod autem ad invicem litigantes quaerunt, quomodo possit Dominus carnem suam dare ad manducandum, non statim edunt, sed adhuc eis dicitur: Amen amen dico vobis, nisi manducaveritis carnem Filii hominis, et biberitis eius sanguinem, non habebitis vitam in vobis. Quomodo quidem detur et quisnam modus sit manducandi istum panem, ignoratis: verumtamen nisi manducaveritis carnem filii hominis et eius sanguinem biberitis, non habetis vitam in vobis. Haec non itaque cadaveribus, sed viventibus loquebatur. Unde ne istam vitam intelligentes de hac re litigarent, secutus adiunxit.  VERS. .---Qui manducat meam carnem, et bibit meum sanguinem, habet vitam aeternam. Hanc ergo non habet, qui istum panem non manducat, nec istum sanguinem bibit; nam temporalem vitam sine illo, utcunque homines in hoc saeculo, qui non sunt per fidem in corpore eius, habere possunt; aeternam autem, quae sanctis promittitur, nunquam. Ne autem putarent sic in isto cibo et potu [eis qui (Ms., eius quae) carnaliter sumunt, et non spiraliter intelligunt in fide), promitti vitam aeternam, ut qui eam sumerent iam nec corpore morerentur; huic etiam cogitationi est dignatus occurrere. Nam cum dixisset: Qui manducat meam carnem, et bibit meum sanguinem, habet vitam aeternam; continuo subiecit, et dixit: Et ego resuscitabo eum in novissimo die. Ut habeat interim secundum spiritum vitam aeternam in requie, quae sanctorum spiritus suscipit: quod autem ad corpus attinet, nec eius vita aeterna fraudetur, sed in resurrectione mortuorum, in novissimo die caro viva resurgat.  Caro enim mea, inquit, vere est cibus, et sanguis meus vere est potus. Cum enim cibo et potu id appetant homines, ut non esuriant neque sitiant; hoc veraciter non praestat nisi iste cibus et potus, qui eos a quibus sumitur immortales et incorruptibiles facit, id est, societas ipsa sanctorum, ubi pax erit et unitas plena atque perfecta. Propterea quippe, sicut etiam hoc ante nos intellexerunt homines , Dominus noster Iesus Christus corpus et sanguinem suum in eis rebus commendavit, quae ad unum aliquid rediguntur ex multis. Namque aliud in unum aliquid ex multis granis conficitur et constat , aliud in unum ex multis racemis confluit. Denique iam exponit quomodo id fiat quod loquitur, et quid sit manducare corpus eius et sanguinem bibere. Et qui manducat, inquit, meam carnem, et bibit meum sanguinem, in me manet, et ego in eo. Hoc est ergo manducare illam escam et illum bibere potum, in Christo manere, et illum manentem in se habere: ac per hoc, qui non manet in Christo, et in quo non manet Christus, procul dubio nec manducat spiritaliter eius carnem, licet carnaliter et visibiliter premat sacramentum corporis et sanguinis Christi; sed magis tantae rei sacramentum ad iudicium sibi manducat et bibit, quia immundus praesumpsit ad Christi accedere sacramenta, quae alius non digne sumit, nisi qui mundus est, de quibus dicitur: Beati mundo corde, quoniam ipsi Deum videbunt. VERS. .---Sicut misit me, inquit, vivens Pater, et ego vivo propter Patrem. Et qui manducat me, et ipse vivit propter me. Non enim Filius participatione Patris fit melior, qui est natus aequalis; sicut participatio Filii per unitatem corporis eius et sanguinis, quae illa manducatio potatioque significat, efficit nos meliores. Vivimus ergo nos propter ipsum, manducantes eum, id est, ipsum accipientes aeternam vitam, quam non habemus [Al., habebamus] ex nobis. Vivit autem ipse propter Patrem, missus ab eo, quia semetipsum exinanivit, factus obediens usque ad signum crucis . Sicut misit me vivens Pater, et ego vivo propter Patrem, et qui manducat me, et ipse vivit propter me; ac si diceret: Ut ego vivam  propter Patrem, id est, ut ad illum tanquam ad maiorem referam vitam meam, exinanitio mea fecit, in qua me misit; ut autem quisque vivat propter me, participatio facit, qua manducat me. Ego itaque humiliatus vivo propter Patrem, ille rectus vivit propter me. Non de ea natura dixit, qua semper est aequalis Patri, sed de ea, in qua minor factus est Patri. Quia etiam superius dixerat: Sicut Pater habet vitam habere in semetipso, ita dedit Filio vitam habere in semetipso; id est, genuit Filium vitam habentem in semetipso. VERS. .---Hic est panis, qui de coelo descendit, ut illum manducando vivamus, quia aeternam vitam ex nobis habere non possumus. Non sicut manducaverunt, inquit, patres vestri manna, et mortui sunt: qui manducat hunc panem, vivet in aeternum. Quod ergo illi mortui sunt, ita vult intelligi, ut non vivant in aeternum; nam temporaliter profecto et hi morientur qui Christum manducant; sed vivent in aeternum, quia Christus est vita aeterna. Signum eius quia manducavit et bibit, hoc est si manet et manetur, si habitat et inhabitatur, si sic haeret, ut non deseratur. Hoc ergo nos  docuit, et admonuit mysticis verbis, ut simus in eius corpore, sub ipso capite in membris eius, edentes carnem eius, non relinquentes unitatem eius. Sed qui aderant plures, non intelligendo scandalizati sunt: non enim cogitabant haec audiendo, nisi carnem, quod ipsi erant. Apostolus autem dicit, et verum dicit: Sapere secundum carnem, mors est. Carnem suam dat nobis Dominus ad manducandum, et sapere tamen secundum carnem mors est; cum de carne sua dicat, quia ibi est vita aeterna. Ergo nec carnem debemus sapere secundum carnem, sicut in his verbis: Multi itaque audientes, non ex inimicis, sed ex discipulis eius, dixerunt: Durus est hic sermo: quis potest eum audire? Si discipuli durum habuerunt istum sermonem, quid inimici? Et tamen sic oportebat, ut diceretur, quod non ab hominibus intelligeretur. Secretum Dei intentos debet facere, non aversos . Isti autem cito defecerunt, talia loquente Domino Iesu: non crediderunt, aliquid magnum dicente, et verbi illius aliquam gratiam cooperiente [Aug., non crediderunt aliquid magnum dicentem, et verbis illis... cooperientem]. Sed prout voluerunt, ita intellexerunt; et more hominum, quia apud eos erat Iesus, aut hoc disponebat Iesus [Ms., et more hominum quia hoc asseruerat Iesus; Aug., et more hominum quia poterat Iesus], carnem qua indutum erat Verbum, velut inconcisam distribuere credentibus in se. Durus est, inquiunt, hic sermo, quis potest eum audire? (VERS. .) Sciens autem Iesus apud semetipsum, quia murmurarent de hoc discipuli eius. Sic enim apud se ista dixerunt, ut ab illo non audirentur. Sed ille qui eos noverat in seipsis, audiens apud semetipsum, respondit et ait: Hoc vos scandalizat. Quia dixi, carnem meam do vobis manducare et sanguinem meum bibere, hoc vos nempe scandalizat. VERS. .---Si ergo videritis Filium hominis ascendentem ubi erat prius. Quid est hoc? Hinc solvit quod illos moverat? hinc aperuit unde fuerant scandalizati? hinc plane, si intelligerent. Illi enim putaverunt illum erogaturum corpus suum, ille autem se dixit ascensurum in coelum, utique integrum. Cum videretis Filium hominis ascendentem ubi erat prius, certe vel tunc videbitis, quia non eo modo quo putatis, erogat corpus suum. Certe vel tunc intelligetis quia gratia eius non consumitur morsibus. In his verbis perspicue intelligitur Christum esse unam personam, dum dixit Filium hominis esse prius in coelo. In terra loquebatur, et in coelo se esse dicebat. Quo pertinet, nisi ut intelligamus unam personam esse Christum Deum et hominem, non duas, ne fides nostra non sit trinitas, sed quaternitas? Christus ergo unus est, verbum, anima et caro unus Christus; Filius Dei, et Filius hominis unus Christus; Filius Dei semper, filius hominis ex tempore; tamen unus Christus, secundum unitatem personae. In coelo erat, quando in terra loquebatur. Sic erat Filius hominis in coelo, quomodo Filius Dei erat in terra. Filius Dei in terra in suscepta carne; Filius Dei [Ms. et Aug., Filius hominis] in coelo in unitate personae. Quod mox latius exponit quid intersit inter spiritum et carnem, et quid inter carnaliter Christum manducare velle, vel spiritaliter accipere; ait enim: (VERS. ) Spiritus est, qui vivificat, caro non prodest quidquam. Paulo ante dixit: Nisi manducaveritis carnem Filii hominis, et biberitis eius sanguinem, non habebitis vitam in vobis; et modo dicit: Caro non prodest quidquam, id est, si carnaliter vultis intelligere quae dico, caro non prodest quidquam, si sic carnem intelligetis manducandam sicut alium cibum, sicut carnes quae emuntur in macellis. Spiritus est ergo qui vivificat, per spiritum prodest caro, quae per seipsam non prodest, quia littera occidit, spiritus autem vivificat. Nam per carnem spiritus aliquid pro salute nostra egit. Caro vas fuit, quod habebat, per quam spiritus salvabit  nos, utens organo carnis ad salutem humani generis: quia diabolus utebatur serpente quasi organo, ad subversionem primi parentis nostri. Spiritus est qui vivificat, caro autem non prodest quidquam: sicut illi intellexerunt carnem, non sic ego do ad manducandum meam carnem.  CAPUT XVI. Verba sua spiritum vitamque pronuntiat, et unum ex duodecim diabolum appellat.   Proinde verba, inquit, quae ego locutus sum vobis, spiritus et vita sunt. Diximus enim, fratres, hoc Dominum commendasse in manducatione carnis suae et potatione sanguinis sui, ut in illo maneamus, et ipse in nobis. Manemus autem in illo, cum sumus membra eius; manet autem ipse in nobis, cum sumus templum eius. Ut autem simus membra eius, unitas nos compaginet; ut enim compaginet nos unitas, quid hoc facit nisi charitas Dei? Unde? Apostolum [Ms. et Aug.: Unitas nos compaginat: ut compaginet unitas, quae facit nisi charitas? Charitas Dei unde? Apostolum] interroga: Charitas, inquit, Dei diffusa est in cordibus nostris per Spiritum sanctum, qui datus est nobis. Ergo Spiritus est qui vivificat: spiritus enim facit viva membra; nec viva membra spiritus facit, nisi quae in corpore, quod vegetat ipse, Christus invenerit. Nam spiritus qui est in te, o homo, quo constas, ut homo sis, nunquid vivificat membrum quod separatum invenerit a carne tua? Spiritum tuum dico animam tuam. Anima tua non vivificat, nisi membra quae sunt in carne tua; unum si tollas, iam ex anima tua non vivificatur, quia unitati corporis tui non copulatur. Haec dicuntur ut amemus unitatem et timeamus separationem. Nihil enim sic debet formidare Christianus, quam separari a corpore Christi. Si enim separatur a corpore Christi, non est membrum eius, si non est membrum eius, non vegetatur spiritu eius. Quisquis autem, inquit Apostolus, Spiritum Christi non habet, hic non est eius. Spiritus ergo est qui vivificat, caro non prodest quidquam. Verba quae locutus sum vobis, spiritus et vita sunt. Quid est, spiritus et vita sunt, nisi spiritaliter intelligenda sunt? Intellexisti spiritaliter? Spiritus et vita sunt. Intellexisti carnaliter? etiam sic illa spiritus et vita sunt, sed tibi non sunt, o homo, qui spiritaliter ea non intelligis, nec fide ea venerari nosti. VERS. .---Sunt enim quidam in vobis qui non credunt: et ideo non intelligunt, quia non credunt. Propheta enim dixit: Nisi credideritis, non intelligetis . Per fidem copulamur, per intellectum vivificamur. Prius haereamus per fidem, ut sic post vivificemur  per intellectum. Sciebat enim ab initio Iesus, qui essent credentes, et quis traditurus esset eum. Nam ibi Iudas erat inter eos qui scandalizati sunt, quem Christus nec siluit, nec aperte monstravit, ut omnes timerent, quamvis unus periret. Sed posteaquam dixit et distinxit credentes a non credentibus, expressit causam quare non credebant.  Propterea dixi vobis, inquit, quia nemo potest venire ad me, nisi fuerit ei datum a Patre meo. Dabitur enim a Patre credentibus fides, ut nemo glorietur in fide sua, quae a se non est quasi propria, sed a Deo data, quasi gratia. Ex hoc multi discipulorum eius abierunt retro, et iam non cum illo ambulabant. Abierunt retro, non post Christum, sed post Satanam. Isti autem sic abierunt retro, quomodo praecisi a corpore Christi, nec ultra redientes ad eum, quia fortes fideliter in corpore eius non fuerunt. Et hi non pauci, sed multi. Audiamus ergo, quid ad paucos dixerit, qui remanserunt. Dixit ergo Iesus ad duodecim: Nunquid et vos vultis abire? Non discessit nec Iudas: sed quare manebat Domino iam apparebat postea manifestatus est. Respondit Petrus pro omnibus, unus pro multis, unitas pro unitis Respondit ergo Simon Petrus: Domine, ad quem ibimus? Repellis nos a te, da nobis alterum similem tui, ad quem eamus. Si a te recedimus, ad quem ibimus? [Aug.: Da nobis alterum te. Ad quem ibimus? si a te recedimus, ad quem ibimus?] VERS. .---Verba vitae aeternae habes. Videte, quemadmodum Petrus, dante Domino, recreante Spiritu sancto, intellexit. Unde, nisi quia credidit verba vitae  aeternae? Vitam enim aeternam habes in ministratione corporis et sanguinis tui. Et nos credidimus, et cognovimus. Non cognovimus et credidimus; sed credidimus et cognovimus. Credidimus enim ut cognosceremus; nam si prius cognoscere, et deinde credere vellemus, nec cognoscere, nec credere valeremus. Quid credidimus et quid cognovimus? Quia tu es Christus Filius Dei. Id est, quia ipsa vita aeterna tu es, et non das in carne et sanguine tuo, nisi quod es. VERS. , .---Respondit eis Iesus: Nonne ego vos duodecim elegi, et unus ex vobis diabolus est? Dicebat autem de Iuda Simone Scariotis. Hic enim erat eum traditurus, cum esset unus ex duodecim. Unus ex duodecim erat, non fide, sed numero; non veritate, sed simulatione. Sed quomodo intelligendum est, nonne ego vos duodecim elegi, dum ille unus filius diaboli dicitur esse: nisi quia aliter electi sunt illi undecim, aliter et ille unus? Electi sunt illi ut manerent in Christo, et ut sonus illorum exiret per orbem terrarum; electus est ille unus ut dispensatio divinae misericordiae in salutem humani generis impleretur per eum. Unde bonitas Dei bene utebatur malitia illius, sicut in venditione Ioseph bene usus est Deus malitia fratrum: ut ex opere malo illorum bonitas Dei ostenderetur in salutem multorum. Sic malum Iudae in bonum versum est nostrum. Quod facit malus male utendo bonis Dei, sibi nocet, non bonitatem Dei destruere poterit. Quare duodecim elegit Christus? Duodenarius numerus sacratus est. Non enim quia periit inde unus, ideo illius numeri honor ademptus est; nam in loco pereuntis alius subrogatus est. Mansit numerus consecratus, hoc est, numerus duodenarius; quia per universum orbem, hoc est, per quatuor cardines mundi, Trinitatem fuerat annuntiaturus. Ideo ter quaterni electi sunt, ut sancta Trinitas per quatuor partes orbis praedicaretur. Nam et annus duodenario numero currit, et ordo signorum in coelis, per quae solet luna currere, noscuntur, duodenario numero distinguuntur: ideo hoc numero primos praedicatores Deus Christus direxit in mundum. Nec numerus Iuda pereunte violatus est, sed alius eius loco subrogatus. De cuius numeri sacratissima significatione ipse Christus in Evangelio ait, de excellentissima sanctorum gloria: Cum autem sederit Filius hominis in sede maiestatis suae, sedebitis et vos super sedes duodecim, iudicantes duodecim tribus Israel. LIBER QUARTUS.  CAPUT XVII. Iudaeis interficere eum quaerentibus, ascendit occulte ad diem festum Scenopegiae, ubi diversa de eo et ab eo dicuntur. Et quaerentes eum apprehendere, nequiverunt, quia nondum venerat hora eius.  CAPUT VII, VERS. .---Post haec, inquit evangelista, ambulabat Iesus in Galilaeam. Non enim volebat in Iudaeam ambulare, quia quaerebant eum Iudaei interficere.  Hoc infirmitati nostrae praebebat exemplum. Non ipse perdiderat potestatem, sed nostram consolabatur fragilitatem. Futurum enim erat, ut dixi, ut aliquis fidelis eius absconderet se, ne a persecutoribus inveniretur; et ne illi pro crimine obiiceretur latibulum, praecessit in capite, quod in membris confirmaretur. Potuit enim Christus ambulare in Iudaeam et non occidi, qui ait: Potestatem habeo ponendi animam meam, et potestatem habeo iterum sumendi eam. Hanc potestatem ostendit dum voluit, cum ad vocem illius retro ceciderunt qui eum cum armis venerunt apprehendere. Erat autem in proximo dies festus Iudaeorum Scenopegia. Scenopegia est dies festus quo Iudaei mense septimo in tabernaculis sub ramis arborum habitare diebus septem iubebantur ad memoriam habitationis  illorum in eremo. Iste erat dies festus quem Iudaei magna solemnitate celebrabant, velut reminiscentes beneficiorum Domini, qui eos eduxit de terra Aegypti. Dies festus more Iudaeorum dicitur, non unus dies, sed quotquot illius festivitatis fuerunt, quasi unum diem festum propter unius festivitatis consuetudinem nominare solebant. Dixerunt ergo ad eum fratres eius: Transi hinc, et vade in Iudaeam. Fratres Domini usitatissimo sanctae Scripturae more consanguinei sanctae Mariae semper virginis dicebantur. Nam Abraham et Lot fratres sunt dicti, cum Abraham patruus esset Lot; et Laban et Iacob fratres sunt dicti, cum esset Laban avunculus Iacob. Cum ergo audieritis fratres Domini, Mariae cogitate consanguinitatem, non iterum parientis ullam propaginem. Diximus fratres qui fuerint; audiamus quid dixerint. Transi hinc, et vade in Iudaeam, ut et discipuli tui videant opera tua quae facis. Opera Domini discipulos non latebant, sed istos latebant. Isti enim fratres, id est consanguinei Christi, consanguineum Christum habere potuerunt, credere autem in eum ipsa propinquitate fastidierunt. Ideo continuo evangelista secutus est: Neque enim fratres eius credebant in eum. Quare in eum non credebant? Quia humanam gloriam requirebant, dicentes ad eum: Transi hinc, et vade in Iudaeam, ut et discipuli tui videant opera tua, quae facis. Nemo quippe in occulto aliquid facit, et quaerit ipse in palam esse. Si haec facis, manifesta teipsum mundo. Nam his verbis ostenditur gloriam illius carnaliter quaerere eos; quasi dixissent: Facis mirabilia, sed abscondis te; transi in Iudaeam, ut principatus gentis et civitas caput regni videant mirabilia tua. Innotesce, appare omnibus, ut laudari possis ab omnibus. Quid ergo ad haec Dominus Iesus dicit?  Tempus meum nondum advenit, tempus autem vestrum semper est paratum. Apostolus dicit, postquam venit plenitudo temporis, misit Deus Filium suum . Tempus vero gloriae Christi necdum venit, cum haec locutus est. Quod illi videbantur quaerere, qui ei suadebant ire in Iudaeam, miraculum facere, mundo innotescere, ne latens ignobilis putaretur. Sed ille voluit altitudinem humilitate praecedere, et ad ipsam celsitudinem per humilitatis viam pervenire. Tempus autem vestrum, id est, mundi gloria, semper est paratum. Erit enim tempus gloriae, quia qui venit in humilitate, veniet in altitudine; qui venit iudicandus, veniet iudicaturus; qui venit occidi a mortuis, veniet iudicare de vivis et mortuis. Vos ascendite ad diem festum hunc. Quid est hunc? Ubi gloriam humanam quaeritis. Quid est hunc? Ubi extendere vultis carnalia gaudia, non aeterna cogitare. Ego non ascendo ad diem festum hunc, quia meum tempus nondum impletum est. In die enim festo hoc gloriam vos humanam quaeritis, meum vero tempus, id est, gloriae meae, nondum venit. Ipse erit dies festus meus, non diebus istis percurrens et transiens, sed permanens in aeternum. Ipsa erit festivitas, gaudium sine fine, aeternitas sine labe, serenitas sine nube. VERS. .---Haec cum dixisset, ipse mansit in Galilaea. Ut autem ascenderunt fratres eius, tunc et ipse ascendit ad diem festum, non manifeste, sed quasi in occulto. Ideo non ad diem festum hunc, quia non gloriam temporaliter cupiebat, sed aliquid docere salubriter, corrigere homines, de die festo aeterno admonere, amorem eorum ab hoc saeculo avertere, et in Deum convertere. Quid est autem quod quasi latenter ascendit ad diem festum? non vacat et hoc Dei opus. Nam omnes dies festi Iudaeorum in figura fuerunt. Ideo Christus latenter ascendebat in eis, quia Christus latuit in illis. Populo vero priori occultus, modo vero meliori populo manifestus; quia ille populus in umbra agebat, nos vero manifesta luce facimus. Licet quidam intelligere velint hanc Domini responsionem, qua ait: Ego non ascendo ad diem festum hunc, ad passionem illius pertinere, qua Christus non in festivitate Scenopegiae, sed in festivitate paschali, qua agnus occidi solebat, crucem ascendit. Iudaei autem quaerebant eum in die festo, antequam ascenderet. Priores enim fratres ascenderunt, et non tunc ascendit ille, quando illi putabant et volebant: ut etiam hoc impleretur, quod ait: Non ad hunc, id est, ad quem vos vultis, primum vel secundum diem.  Ascendit autem postea, ut Evangelium loquitur, mediante die festo, id est, cum iam illius diei festi tot dies praeteriissent, quot remansissent. Ipsam enim festivitatem, quantum intelligendum est, diebus plurimis celebrabant. VERS. .---Dicebant ergo: Ubi est ille? Et murmur multum de eo erat in turba. Unde murmur? De contentione. Quae fuit contentio? Quidam enim dicebant: Quia bonus est. Alii autem dicebant. Non, sed seducit turbas. De omnibus eius servis hoc dicitur modo, quicunque eminent in aliqua gratia: alii dicunt, bonus est; alii, non, sed seducit turbas. Unde hoc? Quia vita nostra abscondita est cum Christo in Deo. Hoc patitur Christus usque in finem saeculi a mundi amatoribus, quod tunc passus est a Iudaeorum murmuratoribus. Necdum frumentum a paleis segrega tum est, ut grana frumenti congregentur in horrea, et paleae comburantur igni aeterno. Quod dictum est ergo de Domino, valet ad consolationem, de quocunque hoc dictum fuerit Christiano.  Nemo tamen palam loquebatur de illo propter metum Iudaeorum, qui dicebant: Bonus est; non [Ms., nam], qui dicebant: seducit turbas. [Qui dicebant: seducit turbas], sonitus eorum apparebat, tanquam aridorum foliorum. Seducit turbas, clarius sonabant; bonus est, pressius susurrabant. Modo autem, fratres, quamvis nondum venerit illa gloria Christi, quae nos aeternos factura est; modo tamen ita crescit Ecclesia eius, ita eam dignatus est per cuncta diffundere, ut etiam susurretur: Seducit turbas; sed clarius personet, bonus est. Nam nova haeresis in angulis occulte susurrat: Christus est adoptivus. Sed clarius universalis sanctae Ecclesiae vox resonat: Christus Filius est Dei proprius. Sibilant quoque serpentino ore: Christus nuncupatus  est Deus; sed pressius firmiusque fidelium omnium unanimitas clamat: Christus bonus est Deus, verus est Deus; teste egregio praedicatore, qui ait: Quorum patres, ex quibus Christus, qui est super omnia Deus benedictus. VERS. .---Ascendit ergo Dominus ad diem festum mediante die festo, et docebat. Et mirabantur Iudaei dicentes: Quomodo hic litteras scit, cum non didicerit?  Ille quia latebat, docebat; et palam loquebatur, et non tenebatur. Illud enim ut lateret, exempli, hoc potestatis. Sed cum doceret, mirabantur Iudaei - omnes quidem, quantum arbitror, mirabantur, sed non omnes convertebantur. Unde admiratio? Quia multi noverant ubi natus et quemadmodum fuerat educatus; nunquam eum viderant litteras discentem, audiebant tamen de lege disputantem, legis testimonia proferentem, quae nemo potest proferre, nisi legisset, nemo legere, nisi litteras didicisset; et ideo mirabantur. Eorum autem admiratio, magistro facta est insinuandae altius veritatis occasio. Ex eorum quippe admiratione et verbis, dixit Dominus aliquid profundum et diligentius inspiciendum. Quid ergo respondit Dominus eis admirantibus, quomodo sciret litteras, quas non didicerat? Mea, inquit, doctrina non est mea, sed eius qui me misit. Haec enim profunditas; videtur enim paucis verbis quasi contraria locutus. Non enim ait: ista doctrina non est mea; sed: mea doctrina non est mea. Quomodo mea et non mea? Quaestio est quomodo fieri possit utrumque, et mea, et non mea. Si enim diligenter intuemur quid ipse in exordio dicit sanctus evangelista: In principio erat Verbum, et Verbum erat apud Deum, et Deus erat Verbum: inde pendet huius solutio quaestionis. Quae ergo doctrina Patris, nisi Verbum Patris. Ipse ergo Christus doctrina Patris, si Verbum Patris. Sed quia verbum non potest esse nullius, sed alicuius: et suam doctrinam dixit, seipsum; et non suam, quia Verbum Patris est. Hoc dixisse videtur Dominus Christus, mea doctrina non est mea; ac si diceret: Ego non sum a meipso: quamvis enim Filium Patri dicamus et credamus aequalem, nec ullam in eis esse naturae vel substantiae distantiam, nec inter generantem atque generatum aliquod interfuisse intervallum: tamen hoc servato et custodito ista dicimus, quod ille Pater est, ille Filius. Pater autem non est, si non habeat Filium; Filius non est, si non habeat Patrem: sed tamen Filius Deus de Patre; Pater autem Deus, sed non de Filio. Pater non Deus de Deo, Filius vero Deus de Deo, lumen de lumine. Pater lumen, Filius lumen. Non duo lumina, sed unum lumen. Pater Deus,  Filius Deus. Non duo dii, sed unus Deus Pater et Filius. Spiritus sanctus de Patre et Filio procedens, et ipse Deus. Sicut Pater Deus, sicut Filius Deus, sic etiam Spiritus sanctus Deus. Non tres dii, sed unus Deus. Unum lumen, una substantia, una natura, una maiestas, una aeternitas, una magnitudo, una potentia, una bonitas. Vidit itaque ipse Dominus Christus, Dei sapientia, hoc tam profundum arcanum non omnes intellecturos: in consequenti dedit consilium. Intelligere vis? crede. Deus enim per prophetam dixit: Nisi credideritis, non intelligetis (Isai. VII, , sec. LXX). Ad hoc pertinet quod hic etiam Dominus secutus adiunxit: VERS. .---Si quis voluerit voluntatem eius facere, cognoscet de doctrina mea, utrum ex Deo sit, an ego a me ipso loquar. Quid est hoc, Si quis voluntatem eius voluerit facere? Sed ego dixeram, si quis crediderit; et hoc consilium dederam, si non intellexisti, inquam, crede. Intellectus enim merces est fidei. Ergo noli quaerere intelligere ut credas, sed crede ut intelligas; quoniam nisi credideritis, non intelligitis. Cum ergo ad possibilitatem intelligendi consilium dederim obedientiam credendi, et dixerim Dominum Iesum Christum hoc ipsum coniunxisse, in consequenti sententia invenimus eum dixisse: Si quis voluerit voluntatem eius facere, hoc est, credere, cognoscet de doctrina. Quid est cognoscet? Hoc est intelliget; sed quia cognoscet, hoc est, intelliget, omnes intelligunt. Quia vero ait: Si quis voluerit voluntatem eius facere, hoc pertinet ad credere; ut diligentius intelligatur, opus est [Ms., opus esse] nobis ipso Domino nostro expositore, ut indicet nobis utrum revera ad credere pertineat facere voluntatem Patris eius. Quis nesciat hoc esse facere voluntatem Dei, operari opus eius, id est, quod illi placet? Ipse autem Dominus aperte alio loco dicit: Hoc est opus Dei, ut credatis in eum quem ille misit . Ut credatis in eum, non ut credatis ei. Non autem continuo, qui credit ei, credit in eum. Nam et daemones credebant ei, et non credebant in eum. Rursus etiam de apostolis ipsius possumus dicere: Credimus Paulo, sed non credimus in Paulum; credimus Petro, sed non credimus in Petrum. Credenti in eum qui iustificat impium, deputatur fides eius ad iustitiam. Quid est ergo credere in eum? Credendo amare, credendo diligere, credendo ad eum ire, et eius membris incorporari. Ipsa est ergo fides quam de nobis exigit Deus, quae per dilectionem operatur. Si intelligis verba Dei, intellige quia Christus Filius Dei, qui est doctrina Patris, non ex seipso, sed Filius Patris; non ex nihilo, non ex aliis subsistentibus, sed ex Patre tantum in Patre manens aequalis Patri. VERS. .---Qui a semetipso loquitur, gloriam propriam quaerit. Hoc erit, qui vocatur Antichristus, extollens se, sicut Apostolus dicit, super omne quod dicitur Deus et quod colitur (II Thess. II, ). Ipsum quippe annuntians Dominus, gloriam suam quaesiturum, non gloriam Patris, ait ad Iudaeos: Ego veni in nomine Patris mei, et non suscepistis me. Alius veniet in nomine suo et hunc suscipietis. Significavit eos Antichristum suscepturos, qui gloriam nominis sui quaesiturus est, inflatus, non solidus; et ideo non stabilis, sed utique ruinosus. Dominus autem noster Iesus Christus magnum exemplum nobis praebuit humilitatis: nempe aequalis Patri; nempe, in principio erat Verbum, et Verbum erat apud Deum, et Deus erat Verbum; nempe ipse dixit, et verissime dixit: Tanto tempore vobiscum sum, et non cognovistis me. Philippe, qui me videt, videt et Patrem. Nempe ipse dixit, et verissime dixit: Ego et Pater unum sumus. Si ergo cum Patre unum, aequalis Patri Deus de Deo, Deus apud Deum, coaeternus, immortalis, pariter incommutabilis, pariter creator, dispensator temporum, tamen quia venit in tempore, et formam servi accepit, et habitu est inventus ut homo, quaerit gloriam Patris, non suam: quid tu homo facere debes, qui quando aliquid boni facis, gloriam tuam quaeris; quando autem aliquid mali facis, Deo calumniam meditaris? Intende tibi, creatura es, agnosce Creatorem; servus es, ne contemnas Dominum; adoptatus es, sed non meritis tuis; quaere gloriam eius a quo habes hanc gratiam,  o homo adoptatus, cuius gloriam quaesivit, qui est ab illo unicus natus. Qui autem quaerit gloriam eius, qui misit illum, hic verax est, et iniustitia in illo non est. In Antichristo autem iniustitia est, et verax non est; quia gloriam suam quaesiturus est, non eius a quo missus est: non enim est missus, sed venire permissus. Omnes ergo pertinentes ad corpus Christi, ne inducamur in laqueum Antichristi, non quaeramus gloriam nostram; sed si ille quaesivit gloriam eius qui eum misit ad nos, quanto magis nos eius qui nos fecit? Sequitur: Nonne Moyses, inquit, dedit vobis legem, et nemo ex vobis facit legem? Quid me quaeritis interficere?  Ideo enim me quaeritis interficere, quia nemo ex vobis facit legem: nam si legem fecissetis, in ipsis litteris Christum agnosceretis, et praesentem non occideretis. Et illi responderunt: Respondit enim turba, et dixit. Respondit quasi turba, non pertinentia ad ordinem, sed ad perturbationem. Denique turba turbata, videte quid responderit? Daemonium habes, quis te quaerit occidere? quasi non fuit peius dicere, daemonium habes, quam eum occidere. Ei quippe dictum est, daemonium habes, qui daemones expellebat. Quid posset aliud dicere turba turbulenta? Quid posset aliud olere coenum commotum, nisi putidum? Turbatur turba, unde? A veritate. Turbam lippitudinis turbavit claritas lucis. Oculi autem non habentes sanitatem non possunt ferre luminis claritatem. Dominus autem non plane turbatur; sed in sua veritate tranquillus, non reddidit malum pro malo, nec maledictum pro maledicto. Quibus si diceret, daemonium habetis vos, verum utique diceret. Unde auderent dicere Veritati [Ms., unde hoc dicerent de Veritate], daemonium habes, nisi eos diaboli falsitas irritaret? Quid ergo respondeat tranquillus, audiamus, et tranquille vivamus [Aug. l. cit., Quid ergo respondit? Audiamus tranquille, et tranquillum bibamus]. Unum opus feci, et omnes admiramini. Tanquam diceret: Quid si omnia opera mea videretis? Ipsius enim opera erant quae in mundo videbant, et ipsum qui fecit omnia, non videbant; fecit unam rem, et turbati sunt, quia salvum fecit hominem in sabbato. Non intelligentes Dominum esse sabbati filium hominis, qui sabbatum propter hominem constituit, non hominem propter sabbatum. Nec sabbatum destruxit, qui sanum fecit hominem in sabbato, quia ad salutem hominum, hominibus sabbati custodia data est. VERS. .---Propterea Moyses dedit vobis circumcisionem. Bene factum est, ut acciperetis circumcisionem a Moyse, non quia ex Moyse est, sed ex patribus. Abraham quippe primus accepit circumcisionem a Domino. Et in sabbato circumciditis hominem. Convincit vos Moyses. In lege accepistis ut circumcidatis octavo die; accepistis in lege, ut vacetis septimo die; si octavus dies illius qui natus est occurrerit ad diem septimum sabbati, quid facietis? Vacabitis ut servetis sabbatum, an circumcidetis ut impleatis sacramentum diei octavi? Sed novi, inquit, quid facietis: Circumcidetis hominem. Quare? Quia circumcisio pertinet ad aliquod signum salutis, et non debent homines sabbato vacare a salute. Ergo nec mihi irascamini, quia salvum feci totum hominem in sabbato. VERS. .---Si circumcisionem, inquit, accipit homo in sabbato, ut non solvatur lex Moysi. (Aliquid enim per Moysen in illa constitutione circumcisionis salubriter institutum est) mihi operanti salutem in sabbato quare indignamini? Forte enim illa circumcisio ipsum Dominum significabat, cui isti curanti et sananti indignabantur. Iussa est enim adhiberi octava die: et quid est circumcisio, nisi carnis exspoliatio? Significat ergo ista circumcisio exspoliationem a corde cupiditatum carnalium. Non ergo  sine causa data est, et in eo membro fieri iussa; quoniam per illud membrum procreatur creatura mortalium. Et per unum hominem mors, sicut per hominem resurrectio mortuorum (I Cor. XV, ); et per unum hominem peccatum introivit in mundum, et per peccatum mors. Ideo quisque cum praeputio nascitur, quia omnis homo cum vitio propaginis nascitur: et non mundat Deus, sive a vitio, cum quo nascimur, sive a vitiis quae male vivendo addimus, nisi per cultellum petrinum, id est, Dominum Iesum Christum. Petra enim erat Christus.  Cultellis enim petrinis circumcidebant, et petrae nomine Christum figurabant: et praesentem non agnoscebant, sed insuper eum occidere cupiebant. Quod vero circumciditis hominem in sabbato, intelligite hoc significari  opus bonum, quod ego feci totum hominem salvum in sabbato: quia et curatus est ut sanus esset in corpore, et credidit ut sanus esset in mente. VERS. .---Nolite iudicare personaliter, sed rectum iudicium iudicate. Quid est hoc quia cum per legem Moysi circumciditis in sabbato, non irascimini Moysi; et quia ego die sabbati salvum feci hominem, irascimini mihi? Personaliter iudicatis; veritatem attendite, et iustum iudicium iudicate. Si secundum veritatem iudicatis, neque Moysen, neque me condemnabitis: et veritate cognita me cognoscetis, quia ego sum veritas. Hoc vitium, fratres, quod Dominus notavit hoc loco, evadere in hoc saeculo magni laboris est, non personaliter iudicare, sed rectum iudicium retinere. Admonuit quidem Dominus Iudaeos, sed monuit nos; illos convincit, nos instruxit; illos redarguit, nos exacuit. Non putemus hoc nobis ideo non dictum, quia tunc ibi non fuimus. Nos itaque sic audiamus Evangelium, quasi praesentem Dominum. Ne dicamus: O illi felices qui eum videre potuerunt! Multi in eis qui viderunt eum carnaliter, occiderunt: multi autem in nobis, qui non viderunt, crediderunt, de quibus dictum est: Beati qui non viderunt et crediderunt. Quis est qui non iudicat personaliter, nisi qui aequaliter diligit? Qui aequaliter omnes diligit, aequaliter de omnibus iudicat. Nec hoc dictum putemus de illis quos pro honore graduum diverso modo honoramus, sed de illis quorum causas diiudicare iubemur.  Dominus igitur Iesus non manifeste, sed occulte ascendit ad diem festum, non quia timebat ut teneretur, cuius potestas erat ut non teneretur; sed ut significaret, iam in ipso die festo, qui celebrabatur a Iudaeis, occultandum et suum esse mysterium. Sed mox apparuit potestas, quae putabatur timiditas: loquebatur enim palam in die festo, ita ut mirarentur turbae, et dicerent, quod audivimus, cum lectio legeretur: VERS. , .---Nonne hic est quem quaerebant interficere? Et ecce palam loquitur, et nihil ei dicunt. Nunc vero cognoverunt principes quia hic est Christus? Qui noverant qua saevitia quaerebatur, mirabantur qua potentia non tenebatur. Deinde non plene [Ms., plane] intelligentes illius potentiam, putaverunt esse principum scientiam, quod ipsi cognoverint eumdem esse Christum; ideo pepercerunt ei quem tanto tempore occidendum quaesierunt. Deinde illi ipsi qui dixerant apud semetipsos: Nunquid cognoverunt principes quia hic est Christus? fecerunt sibi quaestionem, qua eis videretur non esse Christus [Ms., Christum]: adiungentes enim dixerunt:  Sed istum novimus, unde sit; Christus autem cum venerit, nemo scit unde sit. Quid est quod dixerunt Iudaei: Christus cum venerit, nemo scit unde sit, dum Herode interrogante locum nativitatis eius, demonstraverunt iuxta prophetiam Micheae prophetae, et ex hoc certum est locum nativitatis illius eos nosse? Sed considerandum est quid se nosse putarent, et quid se non scire dixerunt. Locum vero nativitatis illius sciebant per prophetarum dicta: sed divinam eius nativitatem, qua ex Deo Patre aeternaliter natus est, propter impietatem cordis sui nesciebant, Isaia dicente: Generationem eius quis enarrabit [Isai. LIII, )? Denique et ipse Dominus ad utrumque respondit, et de humilitatis fragilitate, et de nativitate maiestatis , dicens:  Clamabat ergo docens in templo Iesus: et me scitis, et unde sim, scitis. Recte ergo dixit, et me nostis, et unde sim scitis. Id est, secundum carnem nativitatem meam nostis, et nobilitatem parentum meorum, et effigiem vultus mei nostis: secundum divinitatem autem non nostis, quia a me ipso non veni, sed est verus qui me misit, quem vos nescitis. Sed ut eum sciatis, credite in eum quem misit, et scietis quod nemo vidit Deum unquam, nisi unigenitus Filius qui est in sinu Patris, et ipse narravit: et Patrem nemo cognovit, nisi Filius, et cui voluerit Filius revelare. Denique cum dixisset: sed est verus, qui misit me, quem vos nescitis, ut ostenderet eis, unde possint scire quod nesciebant, subiecit: Ego scio eum.  Ergo a me quaerite, ut sciatis eum. Quare autem scio eum? Quia ab ipso sum, et ipse me misit. Magnifice utrumque monstravit. Ab ipso, inquit, sum, quia Filius de Patre: et quidquid est Filius, de illo est cuius est Filius. Ideo Dominum Iesum dicimus, Deum de Deo; Patrem non dicimus Deum de Deo, sed tantum Deum: et dicimus Dominum Iesum, lumen de lumine; Patrem non dicimus lumen de lumine, sed tantum lumen. Ad hoc ergo pertinet, quod dixit: Ab ipso sum. Quod autem videtis me in carne, ipse me misit. Ubi audis, ipse me misit, noli intelligere naturae dissimilitudinem, sed generantis auctoritatem. VERS. .---Quaerebant ergo eum apprehendere, et nemo misit in illum manus, quia nondum venerat hora eius; hoc est, quia nolebat. Qui enim voluntate natus est, voluntate passus est, sicut horam praevidit sibi nativitatis suae, ita horam praedestinavit passionis suae. Si hora mortis nostrae illius est voluntas, quanto magis hora passionis suae in arbitrio voluntatis suae venit? Magna igitur misericordia Domini nostri Iesu Christi, factum esse eum propter nos in tempore, per quem facta sunt tempora; factum esse inter omnia, per quem facta sunt omnia: factum esse quod fecit, ut salvaret quod fecerat. Factus est enim homo qui hominem fecerat, ne periret quod fecerat. Secundum hanc dispensationem iam venerat hora nativitatis, et natus erat: sed nondum venerat hora passionis; ideo nondum passus erat, quia necdum venerat hora, in qua pati voluisset. Ideo in cruce legitur eum dixisse, dum omnia perfecta fuerant secundum Scripturas prophetarum, consummatum est. Et inclinato capite tradidit spiritum. Dum vero voluit, consummata fuerunt quae de eo scripta sunt: et consummatis omnibus, potestate propria emisit spiritum. CAPUT XVIII. Multis de turba credentibus plurima loquitur, inter quae ait: Qui sitit, veniat ad me, et bibat. Nicodemo quoque de audientia ipsius resistitur a Pharisaeis.   De turba autem multi crediderunt in eum. Humiles et pauperes salvos faciebat Dominus: principes insaniebant, et ideo medicum non solum agnoscebant, sed etiam occidere cupiebant. Erat quaedam turba, quae suam aegritudinem cito vidit, et illius medicinam sine dilatione cognovit. Quae commota miraculis credidit, principibus in infidelitate manentibus. Et audierunt Pharisaei turbam murmurantem de illo haec. Ideo audita multitudinis fide murmurabant, quia Christus gloriabatur. Et cito miserunt ministros, ut eum comprehenderent, quem apprehendere non potuerunt adhuc nolentem ut comprehenderetur; sed audierunt docentem, qui venerant apprehendere. Dixit ergo Iesus: Adhuc modicum tempus vobiscum sum, et vado ad eum qui misit me. Quod modo vultis facere, facturi estis, sed non modo, quia modo nolo. Quare adhuc modo nolo? Quia adhuc modicum tempus vobiscum sum, et tunc vado ad eum qui misit me. Implere debeo dispensationem meam, et pervenire ad passionem meam. Quaeretis me, et non invenietis, et ubi sum ego, vos non potestis venire. Hic iam resurrectionem suam praedixit: noluerunt eum agnoscere praesentem, et postea quaesierunt, cum viderent multitudinem iam credentem. Magna enim signa facta sunt, etiam cum Dominus resurrexit et ascendit in coelum. Tunc per discipulos facta sunt magna; sed ille per illos, et per se ipsum: ipse quippe illis dixerat: Sine me nihil potestis facere . Quare non potuerunt venire? Quia noluerunt credere, quia nullus sine fide salvari potest. Dixerunt ergo Iudaei, non ad ipsum, sed ad seipsos: Quo hic iturus est, quia non inveniemus eum? Nunquid in dispersionem gentium iturus est, et docturus gentes? Non enim sciebant quid dixerint; sed quia ille voluit, prophetaverunt. Iturus enim erat Dominus ad gentes, non praesentia corporis sui, sed potestate divina in discipulis suis, de quibus dixit Propheta: Quam pulchri  sunt pedes evangelizantium pacem, evangelizantium bona? In his pedibus Christus iturus erat ad gentes, et per eos docturus gentes, ut fidem accepissent gentes, quam Iudaei spreverunt. Qui verum nescientes, prophetaverunt, qui et ignoraverunt Christum dicentem: Et ubi ego sum, vos non potestis venire. Quare non potestis venire? quia non vultis credere. Quid est quod dixit, ubi sum ego, nisi in sinu Patris, consempiternus Patri sum? In terra loquebatur, sed in Patris sinu se esse monstrabat.  Inter caeteras dispensationes Domini nostri, et doctrinas salutis nostrae, et dubitationes Iudaeorum de Domino Iesu Christo quae dixit, quibus alii confunderentur, alii docerentur; novissimo festivitatis illius die (tunc enim ista agebantur, quae appellantur Scenopegia, id est, tabernaculorum constructio),  qua festivitate iam antea meminit charitas vestra fuisse dissertum, vocat Dominus Christus, et hoc non utcunque loquendo, sed clamando, ut qui sitit veniat ad eum. Si sitimus, veniamus; et non pedibus, sed affectibus; nec migrando, sed amando veniamus. Quanquam secundum interiorem hominem, et qui amat migrat. Sed aliud est migrare corpore, aliud corde: migrat corpore, qui motu corporis mutat locum; migrat corde, qui motu cordis mutat affectum. Si aliud amas, aliud amabas, non ibi es, ubi eras. Clamabat ergo nobis Dominus: Stabat et clamabat: VERS. , .---Si quis sitit, veniat ad me, et bibat. Qui credit in me, sicut dicit Scriptura, flumina de ventre eius fluent aquae vivae. Quid hoc esset, quando evangelista exposuit, immorari non debemus. Unde enim dixerit Dominus: Si quis sitit, veniat ad me, et bibat; et Qui credit in me, flumina de ventre eius fluent aquae vivae, consequenter exposuit Evangelista, dicens: Hoc autem dixit de Spiritu, quem accepturi erant credentes in eum. Hoc tantum sciamus, quod de charitate hoc clamabat Dominus Iesus. Clamat ergo et dicit, ut veniamus et bibamus, si intus sitit animus, quia cum biberimus, flumina aquae vivae fluent de ventre nostro. Venter interioris hominis conscientia cordis est. Bibito ergo isto liquore, reviviscit purgata conscientia, et hauriens fontem habebit; etiam ipsa fons erit. Quid est fons, vel quid est fluvius qui emanat de ventre interioris hominis? Benevolentia qua vult consulere proximo. Si enim putet quia quod bibit soli ipsi debet sufficere, non fluit aqua viva de ventre eius: si autem proximo festinat consulere, ideo non siccat, quia emanat. Videbimus quid nunc sit quod bibunt qui credunt in Deum: quia utique Christiani sumus, et si credimus, bibimus. Et unusquisque in se debet cognoscere, si bibit. Et si bibit, largiatur ex eo quod bibit [Aug., et si vivit ex eo, quod bibit]; non enim nos deserit fons, si non deseramus fontem. Exposuit evangelista et dixit, unde Dominus clamasset, ad qualem potum invitasset, quidve ex bibentibus  propinasset, dicens: Hoc autem dicebat de Spiritu, quem accepturi erant credentes in eum. Nondum enim erat Spiritus datus, quia Iesus nondum fuerat glorificatus. Quem dicit spiritum, nisi sanctum Nam unusquisque homo habet in se proprium spiritum, id est, animam. Anima [Ms., animum. Animus] enim cuiusque eius est spiritus. De quo dicit Paulus apostolus: Quis enim scit hominum quae sunt hominis, nisi spiritus hominis qui in ipso est ? Sed quid est quod ait: Non enim erat Spiritus datus, quia Iesus nondum erat glorificatus? Nunquid non spiritus fuit in sanctis Dei prophetis et patriarchis, qui multa per Spiritum sanctum futura praedixerunt? Igitur et Elisabeth legitur Spiritu sancto repleta esse, et Zacharias similiter, dicente evangelista: Et Zacharias pater eius repletus est Spiritu sancto, et prophetavit. Quid est, quod dicit: Spiritus sanctus necdum fuerat datus? Multa ergo indicia praecedentis  Spiritus sancti habemus, antequam Dominus glorificaretur resurrectione carnis suae; non enim alium spiritum etiam prophetae habuerunt, qui Christum venturum praenuntiaverunt. Sed modus quidam futurus erat donationis huius, qui omnino antea non apparuerat: de ipso hic dicitur. Nusquam enim legimus antea congregatos homines accepto Spiritu sancto, linguis omnium gentium locutos fuisse. Post resurrectionem autem suam primum, quando apparuit discipulis suis, dixit illis: Accipite  Spiritum sanctum. De hoc ergo dictum est: Non erat Spiritus datus, quia Iesus nondum erat glorificatus. Et insufflavit in faciem eorum. Quo flatu primum hominem quem fecit, vivificavit, et de limo erexit; quo flatu animam membris eius dedit; significans enim eumdem esse spiritum, quem insufflavit [Aug., significans eum se esse, qui insufflavit] in faciem eorum, ut a luto exsurgerent, et luteis operibus renuntiarent. Tunc primum post resurrectionem suam Dominus, quam dicit evangelista glorificationem, dedit discipulis suis Spiritum sanctum. Deinde commoratus cum eis XL diebus, ut liber Actuum apostolorum demonstrat, ipsis videntibus, et videndo deducentibus, ascendit in coelum. Ibi peractis decem diebus, die Pentecostes misit desuper Spiritum sanctum, qui, sicut dixi, fuerant uno in loco congregati. Quo accepto Spiritu sancto, omnium gentium linguis locuti sunt. Quaerit aliquis forsitan, si baptizati in Christo, et in charitate praeceptorum eius viventes, quare omnium gentium linguis non loquantur, dum certum est Spiritum sanctum eos accepisse? Quia ipsa Ecclesia, quae est corpus Christi, omnium gentium linguis loquitur. Quod tunc in primitiva Ecclesia praesignatum est, quae in Iudaea una tantummodo gente initiata est, nunc vero ex omnibus gentibus congregata. Quomodo vero unus tunc homo loquebatur omnibus linguis, ita modo unitas sanctae Ecclesiae omnibus loquitur linguis. Accipimus ergo et nos Spiritum sanctum, si amamus Ecclesiam, si charitate compaginamur, si catholico nomine et fide gaudemus. Igitur quantum quisque amat Ecclesiam Christi, tantum habet Spiritum sanctum. Habemus ergo Spiritum sanctum, si amamus Ecclesiam; amamus autem, si in eius compage et charitate consentimus , quam Apostolus omnibus virtutibus fiducialiter praeposuit. Quicunque ipsam habet, cuncta habebit bona; quia sine illa nihil proderit, quidquid habere potuerit homo. De qua beatus Iacobus apostolus ait: Qui autem offenderit in uno, factus est omnium reus. De hac etiam et ipsa Veritas ait: In hoc enim cognoscent omnes, quia mei discipuli estis, si dilectionem habueritis ad invicem. Cum ergo haec loquebatur Christus in die novissimo festivitatis, quae modo proposuimus, et ut potuimus, tractavimus, VERS. , .---Ex illa ergo turba cum audissent quidam de turba sermones Iesu, dicebant: Hic est vere propheta. Alii dicebant, hic est Christus.  Nata est de illo in turba dissensio, aliis putantibus, quod ipse esset Christus; aliis dicentibus, quia de Galilaea non exsurget Christus. Qui vero missi fuerant ut eum tenerent, redierunt immunes a crimine et pleni admirationis. Nam et testimonium perhibuerunt divinae doctrinae eius, cum dicerent, a quibus missi fuerant: Quare non adduxistis eum? Responderunt enim nunquam se audivisse hominem sic locutum. Non enim quisquam sic loquitur homo. Ille autem sic locutus est, quia Deus erat et homo. Tamen Pharisaei testimonium eorum repellentes, dixerunt eis: Nunquid et vos seducti estis? Videmus enim delectatos vos esse sermonibus illius. Nunquid aliquis de principibus credidit in eum, aut ex Pharisaeis? Sed turba haec, quae non novit legem, maledicti sunt. Qui non noverant legem, ipsi credebant in eum; et qui docebant legem, eum qui miserat legem, contemnebant: ut impleretur quod dixerat ipse Dominus: Ego veni, ut non videntes videant, et videntes caeci fiant. Caeci enim facti sunt Pharisaei doctores, illuminati sunt populi legem nescientes, et in auctorem legis credentes. Nicodemus tamen ex Pharisaeis, qui ad Dominum nocte venerat, et ipse quidem non incredulus, sed timidus; nam ideo et nocte venerat ad lucem, quia illuminari volebat et sciri timebat. Respondit : Nunquid lex nostra iudicat hominem, nisi audierit ab ipso prius, et cognoverit quid faciat? Volebant enim illi perversi ante esse damnatores quam cognitores. Sciebat autem Nicodemus, vel potius credebat, quia si tantummodo eum patienter vellent audire, forte similes fierent illis qui missi sunt tenere eum, et maluerunt credere illi quam tenere illum. Responderunt ex praeiudicio cordis sui, quod et illis: Nunquid et tu Galilaeus es? Id est, quasi a Galilaeo seductus. Dominus  enim Galilaeus dicebatur, quoniam de Nazareth civitate erant parentes eius. Secundum Mariam dixi parentes, non secundum virile semen: non enim quaesivit in terra nisi matrem, qui iam habebat desuper Patrem. Nam utraque eius nativitas mirabilis fuit; divina sine matre, humana sine Patre homine. Quid ergo illi quasi legis doctores ad Nicodemum? Scrutare Scripturas, et vide quia propheta a Galilaea non surget. Sed Dominus prophetarum inde surrexit. Reversi sunt, inquit evangelista, unusquisque in domum suam. CAPUT XIX. Mulierem in adulterio deprehensam, adductamque ad se, nec ab accusatoribus condemnatam, ipse sub conditione, qua ulterius non peccaret, absolvit.  CAPUT VIII, VERS. , .---Inde Iesus perrexit in montem Oliveti, et diluculo iterum venit in templum.  Mons quippe Oliveti sublimitatem Dominicae pietatis et misericordiae designat. Quia et Graece ἔλεος misericordia, olivetum vocatur ἐλαιών; et ipsa unctio olei fessis ac dolentibus membris solet afferre levamen. Sed et hoc quod oleum et virtute ac puritate praeeminet, et quemcunque ei liquorem superfundere volueris, confestim hunc transcendere, eique superferri consuevit, gratiam misericordiae coelestis non inconvenienter insinuat, de qua scriptum est: Suavis Dominus universis, et miserationes eius super omnia opera eius. Tempus quoque diluculi exortum eiusdem gratiae [Al., eiusdem gratiam exortam], qua remota legis umbra, lux evangelicae veritatis erat revelanda, demonstrat. Pergit ergo Iesus in montem Oliveti, ut arcem misericordiae in se constare denuntiet. Venit iterum diluculo in templum, ut eamdem misericordiam, cum incipiente novi testamenti lumine fidelibus, templo videlicet suo, pandendam praebendamque significet. Et omnis, inquit, populus venit ad eum, et sedens docebat eos. Sessio Domini humilitatem incarnationis eius, per quam nobis misereri dignatus est, insinuat. Bene autem dicitur quia cum sedens doceret Iesus, omnis populus venit ad eum: quia postquam humilitate suae incarnationis proximus hominum factus est, libentius est a multis eius sermo receptus; a multis, inquam, est sermo receptus; namque a pluribus est superba impietate contemptus. Audierunt enim mansueti, et laetati sunt. Denique Iudaei tentantes, adduxerunt mulierem in adulterio deprehensam, interrogantes quid de ea fieri iuberet. Quoniam Moyses talem lapidare mandaverat, ut si et ipse hanc lapidandam decerneret, deriderent eum, quasi misericordiae quam semper docebat oblitum; si lapidari vetaret, striderent dentibus suis in eum, et quasi fautorem scelerum legisque contrarium, velut merito damnarent. Iesus autem inclinans se deorsum, digito scribebat in terra. Per inclinationem Iesu humilitas, per digitum, qui articulorum compositione flexibilis est, subtilitas discretionis exprimitur; porro per terram, cor humanum, quod vel bonarum vel malarum actionum solet reddere fructus, ostenditur. Postulatus ergo Dominus iudicare de peccatrice, non statim dat iudicium, sed prius se inclinans deorsum, digito scribit in terra, ac sic demum quod obnixe rogatur , iudicat: nos videlicet typice instituens, ut cum quaelibet proximorum errata conspicimus, non haec antea reprehendendo iudicemus, quam ad conscientiam nostram Lumiliter reversi, digito eam discretionis solerter exculpamus; et quid in ea conditori placeat, quidve displiceat, sedula examinatione dirimamus, iuxta illud Apostoli: Fratres, et si praeoccupatus fuerit homo in aliquo delicto, vos qui spiritales estis, instruite huiusmodi in spiritu mansuetudinis, considerans teipsum, ne et tu tenteris (Gal. VI, ). VERS. .---Cum autem perseverarent interrogantes eum, erexit se et dixit eis: Qui sine peccato est vestrum, primus in illam lapidem mittat. Quia hinc et inde Domino Scribae et Pharisaei tendebant laqueos insidiarum, putantes eum vel immisericordem futurum in iudicando, vel iniustum: praevidens ille dolos, quasi  fila transit araneae, et iudicium iustitiae per omnia et mansuetudinem pietatis ostendens. Ecce temperantia miserandi, qui sine peccato est vestrum; ecce iterum iustitia iudicandi, primus in illam lapidem mittat. Ac si dixisset: Si Moyses mandavit vobis mulierem huiusmodi lapidare, videte quia non hoc peccatores, sed iustos facere praecepit. Primo vos ipsi iustitiam legis implete, et sic innocentes manibus et mundo corde, ad lapidandam ream concurrite. Primo spiritalia legis edicta, fidem, misericordiam et charitatem perficite, et sic ad carnalia iudicanda divertite. Dato autem iudicio, Dominus iterum se inclinans scribebat in terra. Et quidem iuxta morem consuetudinis humanae potest intelligi, quod ideo Dominus coram tentatoribus improbis inclinari, et in terra scribere voluerit, ut alio vultum intendens, libertatem eis daret exire [Al., liberum eis daret exitum; Beda, exire arbitrium], quos sua responsione perculsos citius exituros, quam plura interrogaturos esse praeviderat. VERS. .---Denique audientes unus post unum exibant, incipientes a senioribus. Sed figurate nos admonet in eo, quod et ante datam et post datam sententiam inclinans scripsit in terra; ut et prius quam peccantem proximum corripiamus, et postquam debitae castigationis illi ministerium reddiderimus, nos ipsos digna humilitatis investigatione perpendamus, ne forte aut eisdem, quae in ipsis reprehendimus, aut aliis quibuslibet simus facinoribus irretiti. Sicut forte fieri potest, ut ipse qui homicidam reum mortis esse iudicaverit, ipse in seipso per odium fraternae mortis reus esse ante oculum conditoris inveniatur. Similiter qui fornicationis crimen in fratre accusat, in se ipso superbiae facinus non videat. Ideo iubetur iudex alieni criminis digito discretionis in corde suo describere, ne forte in seipso reus inveniatur. Quid igitur nobis in huiusmodi periculis remedii, quid restat salutis, nisi ut cum peccantem conspicimus alium, mox inclinemus deorsum, id est, quam deiecti ex nostrae conditione fragilitatis simus, si non nos divina pietas sustineat, humiliter inspiciamus? Digito scribamus in terra, id est, discrimine solerti pensemus, an cum beato Iob dicere possimus: Neque enim reprehendit nos cor nostrum in omni vita nostra. Bene qui inclinatus scripsit in terra, erectus misericordiae verba depromit, quia quod per humanae infirmitatis societatem promisit, per divinae virtutem potentiae hominibus donum pietatis impendit. VERS. , .---Erigens, inquit, se Iesus dixit ei: Mulier, ubi sunt, qui te accusabant? Nemo te condemnavit? Quae dixit: Nemo, Domine. Nemo condemnare ausus est peccatricem, quia in se singuli cernere coeperant quod magis damnandum cognoscerent. Sed quia accusantium turbas prolato iustitiae pondere fugavit, videamus accusatam quanto misericordiae munere sublevet. Sequitur: Dixit autem Iesus: Nec ego te condemnabo. Vade, et amplius noli peccare. Quoniam misericors et pius est, praeterita peccata relaxat. Quoniam iustus est, et iustitiam diligit, ne amplius iam peccet, interdicit. Verum quia poterant dubitare aliqui an posset Iesus, quem verum hominem noverant, dimittere peccata, dignatur ipse apertius, quid divinitus valeat, ostendere. Post repulsam namque tentatorum nequitiam, post solutam peccatricis culpam, iterum locutus est. CAPUT XX. Lucem mundi se dicit. Pharisaeos de proprio testimonio refutans arguit. Iudicium suum verum ipse confirmat.  VERS. .---Ego sum lux mundi. Qui sequitur me, non ambulabit in tenebris, sed habebit lucem vitae. Ubi manifeste docet non solum qua auctoritate mulieri peccata dimiserit; sed etiam, quod ipse sit vera lux, quae illuminat omnem hominem venientem in hunc mundum: cuius perpetuum splendorem humana fragilitas videre non potuisset, nisi nube carnis tegeretur, per quam quasi per quoddam lucidissimum speculum divini luminis claritas humanis mentibus innotesceret, quae fide purganda est, ut tanti luminis aspectui digna efficiatur. Unde secutus  ait: Qui sequitur me, non ambulabit in tenebris, sed habebit lucem vitae. Qui meis modo iussis et exemplis obsequitur, non timebit in futuro tenebras damnationis, sed lucem potius vitae, ubi nunquam prorsus moriatur, habebit.  Itaque, fratres mei, sequamur Christum lumen mundi, ne ambulemus in tenebris. Tenebrae metuendae sunt morum, non oculorum; et si oculorum, non exteriorum, sed interiorum, unde discernitur non album et nigrum, sed iustum et iniustum. Cum hoc ergo dixisset Dominus noster Iesus Christus, responderunt Iudaei: Tu de te testimonium dicis , testimonium tuum non est verum. Antequam veniret Dominus noster Iesus Christus, multas ante se lucernas propheticas accendit et misit. De his erat etiam Ioannes Baptista [cui tam magnum ipsum lumen, quod est Christus, perhibuit testimonium, quale nulli hominum; ait enim: In natis mulierum non surrexit maior Ioanne Baptista (Matth. XI, )]. Hic tamen quo nemo erat maior in natis mulierum, dicit de Domino nostro Iesu Christo: Ego quidem baptizo vos in aqua, qui autem venit post me, fortior me est, cui non sum dignus corrigiam calceamenti solvere. Videte quemadmodum se lucerna Dei submittat. Lucernam vero ipsum Ioannem fuisse, Dominus ipse testatur: Ille erat, inquit, lucerna ardens et lucens, et vos voluistis ad horam exsultare in lumine eius. Responderunt ergo Iudaei: Tu de te testimonium dicis, testimonium tuum non est verum. Videamus, quid audiunt: audiamus et nos, sed non sicut illi. Illi contemnentes, nos credentes; illi Christum occidere volentes, nos Christum  vivere cupientes. Interim ista distantia distinguat aures mentesque nostras, et audiamus quid Iudaeis responderit Dominus: VERS. .---Respondit Iesus, et dicit eis: Et si ego testimonium perhibeo de meipso, verum est testimonium meum; quia scio unde veni et quo vado. Lumen et alia demonstrat et seipsum. Christus et se ostendit et Patrem ostendit, et de Iudaeis quid esset venturum. Ergo ait Dominus, et verum ait: Et si ego de me testimonium perhibeo, verum est testimonium meum, quia scio unde veni et quo vado. Patrem volebat intelligi, Patri gloriam dabat Filius; aequalis glorificabat eum, a quo est missus: quantum debet homo glorificare eum, a quo est creatus? Scio unde veni et quo vado. Iste, qui in praesentia vobis loquitur, habet quod non deseruit, sed tamen venit; non enim veniendo inde discessit, aut rediendo nos dereliquit. Quid miramini? Deus est. Non potest hoc fieri, sed ab homine: non potest hoc fieri ab ipso sole oriente. Sol oriens pergit ad occidentem, et deserit orientem. Non eo more Dominus noster Iesus Christus: et venit enim, et ibi est; et rediit, et hic est. Audi ipsum evangelistam alio loco dicentem, et si potes, cape; si non potes, crede. Deum, inquit, nemo vidit unquam, nisi unigenitus Filius, qui est in sinu Patris, ipse enarravit. Non dixit: Qui fuit in sinu Patris. Hic loquebatur, et ibi se esse dicebat: qui et hinc discessurus dixit: Ecce ego vobiscum sum omnibus diebus usque ad consummationem saeculi. Ergo verum est testimonium luminis, sive se ostendat, sive alia: quia sine lumine non potest videri lumen; et sine lumine non potest videri quodlibet aliud quod non est lumen. Itaque et lumen et seipsum ostendit, et quae circa se sunt; ita et Christus, et seipsum ostendit, et alios illuminat qui charitate circa se sunt, et sequuntur illum non pedum gressibus, sed charitatis officiis. Duos adventus Domini nostri Iesu Christi legimus in Scripturis sanctis a prophetis esse praedictos, unum misericordiae qui peractus est, alterum iudicii qui venturus est.  Prima ergo dispensatio Domini nostri Iesu Christi medicinalis, non iudicialis; nam si primo venisset iudicaturus, neminem invenisset cui praemia iustitiae redderet. Quia ergo vidit omnes peccatores, et omnino esse neminem immunem a morte peccati, prius eius erat misericordia praeroganda, et post exercendum iudicium: quia de illo cantaverat Psalmus: Misericordiam et iudicium cantabo tibi, Domine (Psalm. C, ). Non enim ante iudicium et post misericordiam: nam si primum esset iudicium, nulla esset  misericordia; sed primo misericordia, postea iudicium. Quae est primo misericordia? Creator hominis homo esse dignatus est, factus quod fecerat, ne periret quod fecerat. Quid huic misericordiae addi potest? Addidit tamen. Nam reprobatus est ab omnibus, pro quorum salute venerat in mundum, irrisiones sustinuit, flagella, sputa, opprobria inimicorum, turpissimam mortem crucis. Haec omnia sustinuit quia voluit, ut salvaret hominem quem creaverat. Nullum genus mortis intolerabilius fuit cruce, propter longos cruciatus: sed nihil nunc gloriosius quam signum crucis portare in fronte. Unde Apostolus ait, gloriam crucis praedicans: Mihi autem absit gloriari, nisi in cruce Domini nostri Iesu Christi, per quem mihi mundus crucifixus est, et ego mundo. VERS. .---Quia venit neminem iudicare, consequenter Iudaeis respondit: Vos secundum carnem iudicatis, ego non iudico quemquam. Pertulit iniustum iudicium, ut ageret iustum. Sed in eo quod pertulit iniustum, misericordiae fuit. Denique ita humilis factus est, ut perveniret ad crucem; distulit quidem potentiam, sed publicavit misericordiam. Unde distulit potentiam? Quia de cruce noluit descendere, qui potuit de sepulcro resurgere. Unde publicavit misericordiam? Quia pendens in cruce dixit: Pater ignosce illis, quia nesciunt quid faciunt (Luc. XXIII, ). Sive ergo propter hoc, quia non venerat iudicare mundum, sed salvare mundum, dixit:  non iudico quemquam; sive quemadmodum commemoravi, quoniam dixerat: Vos secundum carnem iudicatis, addidit: Ego non iudico quemquam, ut intelligamus Christum, non secundum carnem iudicare, sicut ab hominibus iudicatus est. Nam ut cognoscatis iam et iudicem Christum, audite quid sequitur: Et si iudico ego, iudicium meum verum est. Ecce habet et iudicium [Aug., et iudicem... ne sentias iudicem], sed agnosce Salvatorem, ne sentias iudicium. Quare autem dixit iudicium suum verum esse? Quia solus, inquit, non sum, sed ego, et qui me misit Pater. Quid est missio Christi, nisi incarnatio eius? Missus est Christus, idem est ut si dicas, incarnatus est Christus. Et a Patre missus erat, et a Patre nunquam recessit: et hic fuit per incarnationem, et hic est modo per divinitatem. Fides ergo mundet corda nostra, et intellectus impleat corda nostra, ut intelligamus mysterium salutis nostrae. Altum est, profundum est, secretum est. Una est substantia, una divinitas, una maiestas Patris et Filii. Pater non passus est, sed solus Filius. Ergo intelligamus missionem Filii nominatam incarnationem Filii: Patrem autem incarnatum esse non credamus. Unde ergo verum iudicium eius, nisi quia verus est Filius Patris? Ideo dixit: Iudicium meum verum est, quia solus non sum, inquit, sed ego, et qui me misit Pater. Idem ergo in alio loco dixit: Ego et Pater unum sumus; unum in substantia, duo in persona. Unum dixit, propter substantiae unitatem, sumus dixit, propter personarum distinctionem. Audi, quid dixit, Ego et qui me misit Pater. Distingue personas, et agnosce quia Pater pater est, et Filius filius est, ne in barathrum Sabelliani pervenias. Et noli dicere: alius  et aliud, sed dic, alius et alius. Non aliud in substantia, sed alius in persona. Non Pater maior, non Filius minor in divinitatis gloria; sed crede, unum sumus. In eo quod dixit ipsa Veritas unum, liberat te ab Ario; quod dixit sumus, liberat te a Sabellio. Si unum, non ergo diversum; si sumus, non ergo unus. De iudicio dixerat, dum dixit: Ego non iudico quemquam; de testimonio nunc vult dicere, ut intellectus impleat corda nostra. VERS. .---In lege vestra, inquit, scriptum est. Vestram dixit, tanquam diceret: In lege quae vobis a Deo data est; sicut dicimus: Panem nostrum quotidianum, quem a Deo nobis dari poscimus. Quid est quod in lege vestra scriptum est, quia duorum hominum testimonium verum est? Nunquid semper duo homines verum dicunt testimonium? Nonne duo falsi testes contra Susannam falsum protulerunt testimonium ? Et Iudaeis quaerentibus falsum testimonium contra Christum, dicit Evangelista: Novissime venerunt duo falsi testes. Nunquid quia duo erant, ideo falsi testes non erant? Quid de duobus dicimus vel tribus? Universus populus mentitus est contra Christum. Si ergo totus populus,  qui constat ex magna hominum multitudine, falsum testimonium dicere inventus est, quomodo accipiendum est, In ore duorum vel trium testium stabit omne verbum, nisi quia hoc modo per mysterium Trinitas commendata est, in qua perpetua stabilitas veritatis est? Si vis habere bonam causam, habeto duos vel tres testes, Patrem et Filium, et Spiritum sanctum. Denique quando Susanna casta femina fidelisque coniux duobus falsis testibus urgebatur, Trinitas illi in conscientia atque in occulto suffragabatur: illa Trinitas de occulto unum testem Danielem excitavit, et duos convicit. Ergo quia in lege vestra scriptum est: Duorum hominum testimonium verum esse, accipite verum testimonium, ne sentiatis iudicium. Ego enim, inquit, non iudico quemquam, sed testimonium perhibeo de me; differo iudicium, non differo testimonium. Eligamus, fratres, testimonium Dei; quia testimonium Dei verum est; et qui modo testis es omnium quae agimus, iudex erit omnium quae fecimus. Et alium non quaerit testem nisi seipsum, quia omnia secreta cordis nostri considerat, et quid et ex quo fonte procedat. Ideo testis, quia non quaerit alium unde cognoscat quis sis vel qualis sit vita tua, qui reddet unicuique secundum opera sua. Responderunt ergo Iudaei Domino loquenti de Patre suo, et dixerunt: Ubi est pater tuus? Patrem Christi carnaliter acceperunt, quia verba Christi secundum carnem iudicaverunt. Erat autem qui loquebatur in aperto caro, in occulto Verbum; homo manifestus, Deus occultus: videbant indumentum, et contemnebant indutum. Videamus ergo quid ad haec Dominus respondit: Ubi est, inquiunt, pater tuus? Audivimus enim te dicere: Solus non sum, sed ego, et qui me misit Pater. Nam solum te videmus, Patrem tuum tecum non videmus: quomodo te dicis solum non esse, sed cum Patre tuo esse? ostende nobis tecum esse Patrem tuum. Et Dominus: Nunquid me videtis, et Patrem meum non videtis [Aug., ut Patrem ostendam vobis]? Hoc enim sequitur, hoc suis verbis ipse respondit, quorum verborum expositionem nos ante praemisimus. Videte enim quid dixerit: Neque me scitis, neque Patrem meum. Si me sciretis, forte et Patrem meum sciretis. Dicitis ergo: Ubi est Pater tuus? Quasi me iam sciatis; quasi totum hoc sim quod videtis. Ergo quia me non nostis, ideo vobis Patrem meum non ostendo. Me quippe hominem putatis, ideo Patrem meum hominem quaeritis, quia secundum carnem iudicatis. Quia vero secundum quod videtis aliud sum, et aliud secundum quod non videtis, Patrem meum loquor occultum [Aug., occultus occultum]; prius est ut me noveritis, tunc et Patrem meum scietis. Si enim me sciretis, et Patrem meum forsitan sciretis. Ille qui omnia scit, quando dicit forsitan, non dubitat, sed increpat. Attende enim quomodo increpative dicatur ipsum forsitan, quod videtur esse verbum dubitationis. Sed dubitationis verbum est, quando dicitur ab homine, ideo dubitante quia nesciente; cum vero dicitur a Deo verbum dubitationis, cum Domino nihil utique lateat, illa dubitatione arguitur infidelitas, non opinatur divinitas. Homines enim de his rebus quas certas habent, aliquando increpatione [Aug., increpative] dubitant, id est, verbum dubitationis ponunt, cum corde non dubitant: velut si indigneris servo tuo, et dicas: Contemnis me; considera, forsitan Dominus tuus sum. Hinc et Apostolus ad quosdam contemptores suos loquens ait: Puto autem, et ego Spiritum Dei habeo. Qui dicit puto, dubitare videtur; sed ille increpabat, non dubitabat. Et Dominus Iesus Christus alio loco increpans infidelitatem futuram generis humani: Cum venerit, inquit, Filius hominis, putas inveniet fidem super terram? Scit ergo omnia, per quem facta sunt omnia, et tamen dubitando increpabat. Si me sciretis, forsitan et Patrem meum sciretis. Increpabat infideles, admonet fideles; ut sciant unam esse cogitationem Patris et Filii, quatenus sciant cognitionem Filii cognitionem esse et Patris. Ideo discipulo electo poscenti ut ostenderet eis Patrem, respondit: Tanto tempore vobiscum sum, et non cognovistis me. Philippe, qui videt me, videt et Patrem meum. Si dissimilis esset Filius Patri, nunquid diceret discipulis suis: Qui me videt, videt et Patrem? nunquid diceret Iudaeis: si me sciretis, forsitan et Patrem meum sciretis?  VERS. .---Haec verba locutus est Iesus in gazophylacio docens in templo. Magna fiducia sine timore. Non enim pateretur, si nollet; quia nec nasceretur, si nollet. Quid est quod haec verba in gazophylacio docens in templo locutus est? Gazophylacium locus est ubi thesauri conduntur. Iesus in gazophylacio loquebatur Iudaeis, dum in parabolis locutus est turbis. Nam gazophylacium fuit Christus, in quo omnia latuerunt mysteria tunc aperienda, dum ipse, qui latuit in littera, loquebatur, non in proverbiis, sed palam omnia fidelibus suis enarrans. Nam et gazophylacia adhaerebant templo, quia ipse Christus templum est, de quo ipse ait: Solvite templum hoc, cui omnia mysteria veteris legis adhaerebant, et ad eum omnia respiciebant, donec veniret ad aperienda singulorum gazophylacia mysteriorum, aperiente eo sensus fidelium suorum, ut intelligerent quae latebant, sicut evangelista ait: Tunc aperuit illis sensum, ut intelligerent Scripturas. Denique quid sequitur? Nemo apprehendit eum, quia necdum venerat hora eius. Scilicet omnia dispositionis suae, omnia voluntatis suae. Quia qui voluntate natus est, voluntate et passus est. Si ergo pati nollet, non pateretur; si non pateretur, sanguis ille non funderetur, mundus non redimeretur. Agamus itaque gratias et potestati divinitatis et miserationi infirmitatis eius, de occulta potentia quam Iudaei non noverant; unde illis modo dictum est: Neque me nostis, neque Patrem meum ; et de carne suscepta, quam Iudaei noverant, et cuius patriam sciebant; unde illis alio loco dixit: Et me nostis, et unde sim scitis (Ioan. VII, ). Utrumque noverimus in Christo, et unde aequalis Patri, et unde illo maior est Pater. Illud Verbum est, illud caro; illud Deus est, illud homo. Sed unus Christus Deus et homo. Modo de sua passione, quid loquatur Christus, audiamus. CAPUT XXI. Dicit Iudaeis quod in peccato suo morientur. A quibus cum esset interrogatus quis esset, respondit principium se esse, addens hoc: Cum exaltaveritis Filium hominis, tunc cognoscetis quia ego sum.  VERS. .--- Ego vado, et quaeretis me, et in peccato vestro moriemini. Quo ego vado, vos non potestis venire. Ego vado, inquit, et quaeretis me: non desiderio, sed odio. Nam illum, posteaquam abscessit ab oculis hominum, inquisierunt, et qui oderant, et qui amabant: illi persequendo, illi habere cupiendo. Bonum est animam Christi quaerere, sed quomodo discipuli eam quaesierunt; et malum est quaerere animam Christi, sed quomodo eam Iudaei quaesierunt; illi enim ut haberent, isti, ut perderent. Denique isti, quia sic quaerebant more malo, corde perverso, quid secutus adiunxit? Quaeretis me; et ne putetis, quia bene me quaeretis, in peccato vestro moriemini; hoc est Christum male quaerere, in peccato suo mori. In peccato suo moritur, qui in peccato permanet usque ad mortem. Ille Christum non quaerit qui salutem animae suae per poenitentiam non quaerit. Ad quem Propheta clamat: Quaerite Dominum, dum inveniri potest. Modo qui misericordem, dum tempus habet, non quaerit, inveniet eum iratum. Iudaeis dixit: In peccato vestro moriemini, quia praesciebat eos in peccato suo permanere. Singulari numero dixit in peccato, et plurali numero moriemini, quia omnibus illis ad quos loquebatur, unam esse voluntatem, aequalem malitiam perdendi eum, qui salvare eos venerat. Alio vero loco discipulis suis dixit: Quo ego vado, non potestis modo venire. Non abstulit eis spem, sed praedixit dilationem. Quando enim hoc discipulis Dominus loquebatur, tunc non poterant venire quo ille ibat, sed postea venturi erant: isti autem nunquam quibus praesciens [Ms., praescius] dixit: In peccato vestro moriemini. His autem auditis verbis, quomodo solent carnalia cogitantes, et secundum carnem iudicantes, et totum carnaliter audientes et sapientes, dixerunt:  Nunquid interficiet semetipsum, quia dicit:  Quo ego vado, vos non potestis venire? Stulta verba et omnino insipientiae plena. Quid enim? Non poterant illo venire quo ille perrexisset, si interficeret semetipsum? Nunquid ipsi non erant morituri? Quid est ergo, nunquid interficiet semetipsum, quia dixit: Quo ego vado, vos non potestis venire? Si de morte hominis diceret, quis hominum non moritur? Ergo, quo ego vado dixit, non quo itur ad mortem, sed quo ibat ipse post mortem, ut occideret mortem. Illis itaque non intelligentibus ista, respondit Dominus: Vos deorsum estis. Ideo terram sapitis, quia sicut serpens terram manducatis. Quid est, terram manducatis, nisi terrenis pascimini, terrenis delectamini, terrenis inhiatis, sursum cor non habetis? Vos de deorsum estis, ego de supernis sum; vos de mundo hoc estis, ego non sum de hoc mundo. Quomodo ergo non erat de hoc mundo, per quem factus est mundus, et semper ubique est? Sed omnes de mundo: sed prius mundus, postea homo. Sed Christus ante mundum, ante Christum nihil. Quia in principio erat Verbum, et omnia per ipsum facta sunt. Sic enim erat ille de supernis; de quibus supernis Christus? Ab ipso Patre, nihil illo superius; quia Pater Verbum genuit aequale sibi, coaeternum sibi, unigenitum sibi, sine tempore, per quem conderet tempora. Ideo Christus ante omnes creaturas, et ante omnia tempora, quia de Patre coaeternus Patri genitus est. Ego de supernis sum, vos de hoc mundo estis; ego non sum de hoc mundo. VERS. .---Dixi ergo vobis, quia moriemini in peccatis vestris. Exposuit nobis, fratres, quod [Ms., quid] intelligi voluit, vos de mundo hoc estis. Ideo quippe dixit: Vos de hoc mundo estis, quia peccatores erant, quia iniqui erant, quia infideles erant, quia terrena sapiebant. Nunquid apostoli et sancti Dei de hoc mundo non erant? Erant siquidem, quia de Adam nati sunt, sed ipsa Veritas de eis ait: Ego elegi vos de mundo, id est, de carnali conversatione, quae mundi nomine hoc loco significari videtur. Qui ergo erant de mundo, facti sunt non de mundo, et pertinere coeperunt ad eum per quem factus est mundus. Isti autem remanserunt esse in mundo, quibus dictum est: Moriemini in peccatis vestris. Nemo dicat, de hoc mundo non sum. Quisquis es, o homo, de hoc mundo es: sed venit ad te qui fecit mundum, et liberavit te de hoc mundo. Si delectat te mundus, semper vis esse in mundo . Si autem iam non delectat te hic mundus, iam non eris  mundus, et non audies, quod Iudaei audierunt: Moriemini in peccato vestro. Et qui plus peccat, plus est immundus; et quanto quis se mundat a peccato, tanto se elevat de mundo non esse. Merito audierunt Iudaei: Moriemini in peccatis vestris; quia non habere peccatum nullo modo potuistis, qui cum peccato nati estis; sed tamen, si in me, inquit, credideritis, cum peccato quidem nati estis, sed in peccato vestro morituri non estis. Tota ergo infelicitas ipsa erat, non peccatum habere, sed in peccatis mori. Hoc est quod debet fugere omnis Christianus; propter hoc ad baptismum curritur, propter hoc qui aegritudine vel aliunde periclitatur, sibi desiderat subveniri; propter hoc etiam sugens parvulus a matre piis manibus ad Ecclesiam fertur, ne sine baptismo exeat, et in peccato qui natus est, non moriatur [Aug. et Ms., quo natus est, moriatur]. Adiunxit enim dicens: Si non credideritis quia ego sum, moriemini in peccatis vestris. Ergo si credideritis quia ego sum, non moriemini in peccatis vestris. Reddita est spes desperantibus, excitatio facta est dormientibus; cordibus evigilaverunt, inde plurimi crediderunt, sicut Evangelii ipsius consequentia testatur, ubi ait: Haec illo loquente, multi crediderunt in eum. In hoc ergo populo cui Dominus loquebatur, erant qui in peccato suo fuerant morituri: erant etiam qui in ipsum qui loquebatur fuerant credituri, et ab omni peccato liberandi. Tamen hoc attende,  quod ait Dominus Christus: Si non credideritis quia ego sum, moriemini in peccato vestro. Quid est, si non credideritis quia ego sum? Quid? Nihil addidit. Multum est quod commendavit. Dixit, ego sum, et non addidit quid, sive Christus, sive Filius Dei, sive ille quem prophetae praedixerunt, sive Salvator mundi, sive aliquid, quod de eo in Scripturis legitur. Multum est, quod ait, ipse: Ego sum. Quia dixerat Deus Moysi: Ego sum, qui sum; et hic modo: Nisi credideritis quia ego sum, eodem verbo essentiae sempiternae usus est ad populum Iudaeorum, quo tunc ad Moysen per angelum in rubo flammae ignis, quem missurus erat ad liberandum populum suum. Quid est quod hic dixit: Ego sum, nisi ille ipse qui tunc venit in angelum  mittere Moysen servum meum ad liberandum populum meum; ego ipse modo per meipsum veni incarnatus, homo factus liberare homines quos creavi; salvare qui perditi fuerant. Quidquid enim aliquo modo mutari potest, vel in melius vel in deterius, quodammodo moritur eo quod fuit ante, dum incipit aliud esse, vel aliter esse quam fuit. Solus vero Deus semper idem est. Immutabilis, immutabilis bonitas, immutabilis sempiternitas, immutabilis natura, immutabilis substantia. Et quidquid de eo dici potest, semper idem est quod fuit et quod erit. Prorsus nihil aliud melius videtur intelligi in hoc verbo, quod ait Dominus: Ego sum, nisi ego sum Deus. Moriemini in peccato vestro. Sed illi semper terrena sapientes, et semper secundum carnem audientes et respondentes, quid ei dixerunt? VERS. .---Tu quis es? Non enim, cum dixisti: Nisi credideritis, quia ego sum, addidisti, quis esses . Quis es, ut credamus? Et ille: Principium. Ecce quod est, esse. Principium mutari non potest; principium in se manet et innovat omnia; principium est, cui dictum est: Tu autem idem ipse es, et anni tui non deficient. Principium, ait, quod et loquor vobis. Principium me credite, ne moriamini in peccatis vestris. Tanquam enim in eo quod dixerunt: Tu quis es? nihil aliud dixerunt quam quid te esse credemus? Respondit: Principium me esse credite, et addidit: quod et loquor vobis. Id est, quia humilis propter vos factus ad ista verba descendi. Nam si principium, sicuti est, ita maneret apud Patrem ut non acciperet formam servi, et homo loqueretur hominibus, quomodo ei crederent, cum infirma corda intelligibile verbum sine voce sensibili audire [Al., sine voce, sed sensibili, videre] non possent? Ergo, inquit, credite me esse principium, quia ut credatis non solum sum, sed et loquor vobis.  Verba Domini nostri Iesu Christi quae habuit cum Iudaeis, ita moderans loquelam suam, ut caeci non viderent et fideles oculos aperirent [Adde: ista sunt]. Dicebant ergo Iudaei: Tu quis es? quia dixerat supra Dominus: Nisi credideritis quia ego sum, moriemini in peccatis vestris. Ad haec ergo illi: Tu quis es? veluti quaerentes nosse, in quem deberent credere, ne in suo peccato morerentur. Respondit dicentibus: Tu quis es? et ait: Principium, quod et loquor vobis. Quare se dicit Dominus Iesus principium? Quia omnia per ipsum facta sunt, sicut Psalmus dicit: Omnia in sapientia fecisti. Si igitur omnia in sapientia fecit Deus, id est, in Filio suo coaeterno sibi et consubstantiali, Filius utique omnium principium est. Nunquid et Pater potest dici principium? Utique recte dicitur Pater principium, et Filius principium; non tamen duo principia. Sicut Pater Deus, et Filius Deus, non tamen duo dii, sed unus Deus dicendus est; sic Pater principium, et Filius principium, non tamen duo principia, sed unum principium fatendum est. Ergo et Spiritus sanctus principium est, non tamen tria principia, Pater et Filius et Spiritus sanctus, sed unum principium; sicut Pater Deus, Filius Deus, Spiritus sanctus Deus, non tamen tres dii, sed unus Deus. Pater omnipotens Filius omnipotens, Spiritus sanctus omnipotens, non tamen tres omnipotentes, sed unus omnipotens. Id enim quod Pater se est, Deus est; quod ad Filium est, Pater est; quod Filius ad seipsum, Deus est; quod a Patre est, Filius est. Et Spiritus sanctus quod ad se est, Deus est; quod a Patre et Filio, Spiritus sanctus est: quia Patris et Filii Spiritus est, ex Patre et Filio  procedens, unius substantiae, potestatis, maiestatis cum Patre et Filio. Audiamus ergo principium, quod loquitur nobis. Multa, inquit, habeo de vobis loqui et iudicare. In alio vero loco dixit: Non iudico quemquam, praesentem eius ostendens adventum, quo venit salvare, non iudicare: quia venerat, ut salvaret mundum, non ut iudicaret mundum. Quod autem nunc dicitur: Multa habeo de vobis loqui et iudicare, iudicium futurum dicit. Ideo enim ascendit, ut veniat iudicare vivos et mortuos. Nemo iustius iudicabit, quam qui iniuste iudicatus est. Multa habeo, inquit, loqui et iudicare de vobis; sed qui me misit, verax est. Videte, quemadmodum Patri det gloriam aequalis Filius Patri. Exemplum enim nobis praebet gloriam dare Deo, gloriam Dei quaerere, non nostram, quasi diceret: O homo fidelis, si ego Filius Patris aequalis Patri, consubstantialis Patri, coaeternus Patri, do gloriam ei a quo sum, quomodo tu superbus es apud eum cuius es servus: Multa, inquit, habeo de vobis loqui et iudicare, sed qui me misit, verax est; tanquam diceret: Ideo verum dico, quia Filius veracis, veritas sum. Pater verax est, Filius veritas. Ait enim apertissime ipse Dominus: Ego sum via, et veritas, et vita. Ergo si Filius veritas, Pater quid, nisi quod ait veritas: Qui me misit, verax est? Filius veritas, Pater verax. Sicut a Patre Filius, ita a veraci veritas. Pater verax est, sed non a veritate; Filius veritas, sed a Patre, quasi Filius a Patre, non a seipso. Et ideo alio loco: A me ipso non veni, id est, a me ipso non sum. Pater utique verax est, non participando veritati, sed generando veritatem; quia Pater genuit Filium, qui de se ipso ait: Ego sum via et veritas. Cum autem dixisset Dominus Iesus, verax est, qui me misit, non intellexerunt illi, quod de Patre eis dicebat, necdum habuerunt oculos cordis apertos, ut intelligere possent aequalitatem veracis et veritatis. VERS. .---Dicebat Iesus turbis Iudaeorum: Cum exaltaveritis Filium hominis, tunc cognoscetis quia ego sum, et a me ipso facio nihil: sed sicut docuit me Pater, haec loquor.  Quid est hoc? Nihil enim aliud videtur dixisse, nisi eos post passionem suam cognituros quid esset. Procul dubio ergo videbat ibi aliquos quos ipse [noverat, quos ipse] cum caeteris sanctis suis ante mundi constitutionem praesciendo elegerat, post passionem suam esse credituros. Ipsi sunt illi quos assidue commendamus et ad imitationem cum magna exhortatione proponimus. Misso desuper Spiritu sancto post Domini passionem et resurrectionem et ascensionem, cum miracula fierent in eius nomine, quem tanquam mortuum persequentes Iudaei contempserunt, compuncti sunt corde; et qui saevientes occiderunt, mutati crediderunt; et quem sanguinem saeviendo fuderunt, credendo biberunt ; illa tria millia, et illa quinque millia Iudaeorum quos ibi videbat, quando dicebat: Cum exaltaveritis Filium hominis, tunc cognoscetis quia ego sum; tanquam dicens: Differo cognitionem vestram, ut impleam passionem meam; ordine vestro cognoscetis qui sim. Non quia omnes tunc erant credituri ex his qui audiebant, id est, post Domini passionem: nam paulo ante dicit: Haec eo loquente multi crediderunt in eum; et nondum exaltatus erat filius hominis. Exaltationem quippe dicit passionis, non glorificationis; crucis, non coeli, nam ibi exaltatus est, quando pependit in ligno; sed illa exaltatio, humiliatio fuit. Tunc enim factus est Patri obediens usque ad mortem, mortem autem crucis. Propter quod exaltavit illum Deus. Altera exaltatio fuit, quando elevatus est in crucem; altera dum ascendit in coelum. Illa humiliationis, ista glorificationis. Exaltationem crucis oportebat impleri per eorum manus qui postea fuerant credituri, quibus dicit: Cum exaltaveritis Filium hominis, tunc cognoscetis quia ego sum. Quare hoc, nisi ut nemo desperaret in quocunque scelere male conscius, quando videbat eis donari homicidium, qui occiderant Christum? Addidit: Tunc cognoscetis quia ego sum. Quid est, ego sum, nisi unius substantiae cum Patre? Sicut et ad Moysen superius diximus, dictum esse: Ego sum, qui sum. Verbo substantiali utitur de seipso Dominus, ut intelligatur aeternam esse substantiam, et unam  esse substantiam Patris et Filii. Tamen ne ipse intelligeretur Pater, continuo adiunxit: Et a me ipso facio nihil, sed sicut docuit me Pater, haec loquor. Quod vero ait: A meipso facio nihil. Quid est, A meipso facio nihil? Id est, a meipso non sum. Quod autem addidit: Sicut docuit me Pater, haec loquor, sensus altissimus est. Cor enim mundandum, ut intelligatur quod ait: Sicut docuit me Pater, sic loquor; non enim ita intelligendum est, quasi homo Pater homini Filio loqueretur: sed excellentius et sacratius. Aliter vero intelligendum est quod ait evangelista: In principio erat Verbum; et aliter intelligendum, Verbum caro factum est. Aliter de divinitate Christi, in qua aequalis est Deo Patri; aliter de humanitate eius, in qua consimilis est nobis. Cogitandum est non uno modo intelligendum esse, quod ait Dominus: Ego et Pater unum sumus, et illud quod dixit: Pater maior me est. Ergo incorporaliter cogitetur Pater locutus Filio, quia incorporaliter Pater genuit Filium. Nec eum sic docuit, quasi indoctum genuerit: sed hoc est eum docuisse, quod est scientem genuisse; et hoc est, docuit me Pater, quod scientem me Pater genuit. Si enim, quod pauci intelligunt, simplex est natura veritatis, hoc est Filio esse, quod nosse. Ab illo ergo habet quod noverit, a quo habet ut sit; non ut prius ab illo esset, et ab illo postea nosset: sed quemadmodum illi gignendo dedit ut esset, sic gignendo dedit ut nosset; quia simplicis indicium est naturae veritatis est, esse et nosse: non est aliud atque aliud, sed hoc ipsum. Dixit ergo ista Iudaeis et addidit: Et qui me misit, mecum est. Iam hoc antea dixerat, sed rem magnam assidue commemorat: Misit me, et mecum est. Si ergo tecum est, o Domine, non unus ab alio missus est, sed ambo venistis. Et tamen cum ambo simul sint, unus missus est, alter misit: quoniam missio, incarnatio est; ipsa incarnatio Filii tantum est, non et Patris. Misit itaque Pater Filium, sed non recessit a Filio. Ergo, inquit, qui me misit, non reliquit me solum: cuius auctoritate tanquam paterna incarnatus sum, mecum est, non me dereliquit. Quare me non dereliquit? Non dereliquit me, inquit; solum, quia ego quae placita sunt ei, facio semper. Ipsa est aequalitas semper, non ex quodam initio et deinceps, sed sine initio et sine fine. Dei enim generatio non habet initium temporis, quia per genitum facta sunt tempora. Haec illo loquente multi crediderunt in eum. Multi crediderunt, necdum in omnem terram exivit sonus eorum, necdum omnibus praedicatum est, necdum dictum est:  Ite, docete omnes gentes. Ergo Dominus ad eos, qui crediderunt in eum, ait Iudaeos: CAPUT XXII. Iudaeis credentibus ait: Si manseritis in sermone meo, veritas liberabit vos. Quibus respondentibus se esse liberos, dicit: Qui facit peccatum, servus est peccati.  VERS. .---Si vos manseritis in verbo meo. Ideo manseritis, quia initiati estis, quia esse ibi coepistis. Si manseritis, hoc est, in fide quae in vobis esse credentibus coepit, quo pervenietis? Vide quale initium, quo perducitur. Amasti fundamentum, culmen attende, et ex ista humilitate aliam celsitudinem quaere. Fides enim humilitatem habet; cognitio et immortalitas et aeternitas non habet humilitatem, sed celsitudinem, et erectionem, nullam defectionem; aeternam stabilitatem, nullam ab inimico expugnationem, nullum deficiendi timorem. Magnum est quod incipit a fide, sed maius quo pervenitur per fidem. Audi igitur quo perveniat, et vide quanta sit fides. Ergo et vos, ait, si manseritis in verbo meo in quo credidistis, vere discipuli mei eritis; subiunxit quoque: et cognoscetis veritatem. Qui cognoscit veritatem, cognoscit Deum, quia Deus veritas est, dicente ipso Domino: Ego sum via, et veritas, et vita. Credamus ergo, ut cognoscamus veritatem, quia sine  fide ad cognitionem veritatis nullus pervenire poterit. Quid cognituri sumus? Illud quod nec oculus vidit, nec auris audivit, nec in cor hominis ascendit. Quid est enim fides, nisi credere quod non vides? Fides ergo est quod non vides credere; veritas, quod credidisti videre. Quid est, quod videre nobis promittitur? Dicit enim Dominus in alio loco quid esset quod visuri erimus: Qui autem diligit me, diligitur a Patre meo, et ego diligam eum, et manifestabo ei me ipsum. Haec est promissio, haec est merces fidei quae per dilectionem operatur. Haec est satietas quam Psalmista optavit, dicens: Satiabor, dum manifestabitur gloria tua. O Domine, fac nos digne amare te, et non amare saeculum, ut valeamus ad illam libertatem pervenire, ad quam per cognitionem veritatis pervenitur; de qua subiunxisti, dicens: Et veritas liberabit vos. Quid est, liberabit vos? Liberos faciet. Denique Iudaei carnales, et secundum carnem iudicantes, non hi qui crediderant, sed in illa turba qui erant qui non credebant, iniuriam sibi factam putaverunt, quia dixit eis: Veritas liberabit vos: indignati sunt servos se esse significatos. Et vere servi erant. Et exponit illis quae sit servitus, et quae sit futura libertas quam ipse promittit. Nihil enim aliud est dicere: Et veritas liberabit vos, nisi liberos vos faciet, sicut nihil est salvabit, nisi salvos faciet. Audivimus ergo quid libera veritas dixit: audiamus quid superba falsitas respondeat. Dixerunt ergo Iudaei:  Semen Abrahae sumus, et nemini servivimus unquam. Quomodo tu dicis, liberi eritis? Non enim dixerat Dominus, liberi eritis, sed: Veritas liberabit vos. In quo tamen verbo, illi nihil aliud intellexerunt, nisi libertatem carnalem, et extulerunt se quod semen essent Abrahae, et dixerunt: Semen Abrahae sumus, et nemini servivimus unquam, quomodo tu dicis: Liberi eritis? O vana superbia! o falsa iactantia! quomodo verum dixistis: Nemini servivimus unquam? Ioseph non est venundatus? Prophetae sancti non sunt ducti in captivitatem? Denique nonne ille ipse est populus, qui in Aegypto lateres faciebat, et operibus duris, non saltem in argento et auro, sed in luto serviebat? Si nemini servistis unquam, o ingrati, quid est quod vobis assidue imputat Deus, quomodo vos de domo servitutis liberavit? An forte patres vestri servierunt, vos autem qui loquimini nulli servistis unquam? Quomodo ergo solvebatis tributum Romanis? Unde et ipsi veritati laqueum quasi captionis proposuistis, ut diceretis: Licet reddere tributum Caesari? ut si dixisset, licet, teneretis eum, quasi malam optasset libertatem semini Abrahae [Aug., quasi male optasset libertati seminis Abrahae]. Si autem diceret, non licet, calumniaremini apud reges terrae, quod prohiberet regibus tributa persolvi. Deinde prolato nummo victi estis, et captioni vestrae vos ipsi estis respondere compulsi. Ibi enim vobis est dictum: Reddite Caesari quae Caesaris sunt, et Deo quae Dei sunt; cum vos ipsi respondissetis, quod nummus habet imaginem Caesaris: quia sicut quaerit Caesar in nummo imaginem suam, sic Deus quaerit in homine suam. Nec alienum quid quaerit Deus ab homine, sed quod condidit in homine. Ideo Deus homo factus est, ut in homine reformaret, quod in homine formavit. Ergo mentientibus et de vana libertate tumentibus, quid respondisset Dominus Iudaeis, audiamus. VERS. .---Amen, amen dico vobis, quia omnis qui facit peccatum, servus est peccati. Quis non sub his verbis contremiscat? Si omnis homo peccator, omnis homo servus peccati. Sed intentius audiamus, qualiter liberemur de hac servitute. Terrorem incutit, medicinam adhibet. Nam ait Dominus: Amen, amen dico vobis: Quid est, amen, amen, nisi verum, verum dico vobis? Quod verbum nec Graecus interpres, nec Latinus ausus est in aliam transferre linguam, ut honorem haberet velamento secreti testificatio veritatis in Christo. Veritas dicit: Verum verum dico vobis, ingeminat, replicat verbum veritatis, ut excitaret dormientes, intus faceret audientes, nec contemneretur, qui ait: Amen, amen dico vobis, quia omnis qui facit peccatum, servus est peccati. O mirabilis servitus, servire peccato, servire diabolo, qui peccati est auctor! Plerumque homines cum dominos malos patiuntur, venales se petunt; non quaerentes dominum non habere, sed saltem mutare. Servus peccati quid  faciat, quem interpellet, apud quem interpellet, apud quem venalem se petat? Saepe homines malos dominos fugiunt ne serviant malis, et non fugiunt peccatum, cuius servus est qui peccator est. Et quanto felicius esset fugere peccatum, et servire homini libera conscientia? Deinde servus hominis aliquando sui domini duris imperiis fatigatus, fugiendo requiescit: servus peccati quo fugit? Secum trahit peccatum quocunque fugerit. Non fugit seipsam mala conscientia, non est quo eat, sequitur se; imo non recedit a se: peccatum enim quod facit, intus est. Fecit peccatum ut aliquam corporalem caperet voluntatem: voluntas transiit, peccatum remanet; praeteriit quod delectabat, remansit quod pungat. Mala servitus. Aliquando fugiunt homines improbos dominos, volentes carere dominis, qui nolunt carere peccatis. Quanto felicius si deserat homo peccatum, fugiat ad Christum, Deum liberatorem interpellet? Liberat ergo ab hac servitute peccati solus Dominus, qui illam non habuit, qui solus sine peccato venit in mundum. Ille solus liberare potest de peccato, qui venit sine peccato, et factus est sacrificium pro peccato. Cum ergo omnis qui facit peccatum servus sit peccati, quae sit spes nobis libertatis, audite: Servus autem, inquit, non manet in domo in aeternum. Ecclesia est domus, servus est peccator. Non maneat homo in peccato, nec sit servus peccati, ut possit manere in domo, id est, in Ecclesia. Maneat in corpore capitis sui, ut sit filius, non servus. Longe aliud est peccare, aliud manere in peccato. Qui manet in peccato, servus est peccati; qui fugit a peccato, servus erit iustitiae. Terruit itaque, et spem dedit: terruit, ne peccatum amaremus; spem dedit, ne de peccati solutione diffideremus. Omnis, inquit, qui facit peccatum, servus est peccati. Servus autem non manet in aeternum. Quae ergo nobis spes est, qui non sumus sine peccato? Audi spem tuam: Filius manet in aeternum. VERS. .---Si ergo filius vos liberaverit, tunc vere liberi eritis. Haec spes est nostra, fratres, ut a libero liberemur, et liberando servos nos faciat; servi enim eramus cupiditatis, liberati efficimur servi charitatis. Prima libertas est non permanere in peccato, servire iustitiae, dicente Apostolo: Cum servi essetis peccati, liberi eratis iustitiae. Nunc autem habetis fructum vestrum in sanctificatione, finem vero vitam aeternam. Perfecta vero libertas est  Christo servire, illum diligere qui vere nos liberavit, qui verus est Filius Dei, et Dominus in forma servi.  Non servus, sed in forma servi Dominus. Fuit quippe illa carnis forma servilis, sed quamvis esset similitudo carnis peccati, non erat caro peccati. Libertatem promisit credentibus in se; Iudaei vero tanquam de sua libertate superbientes, dedignati sunt fieri liberi, cum essent servi peccati. Ideo autem se liberos esse dixerunt, quia semen Abrahae erant. Quid ergo eis ad haec respondit Dominus, audiamus: Scio, inquit, quia filii Abrahae estis, sed quaeritis me interficere. Agnosco carnis originem, non cordis fidem. Filii Abrahae estis, sed secundum carnem. Ideo quaeritis me occidere, inquit; sermo enim meus non capit in vobis, id est, non habet locum in vobis. Si sermo meus caperetur a vobis, caperet utique vos. Quid est ergo, non capitur a vobis? Id est, non capit cor vestrum, quia non recipitur a corde vestro. Audistis Dominum certe dicentem: Scio quia filii Abrahae estis. Audite quid postea dicat: Ego quod vidi apud Patrem meum loquor; et vos, quod audistis apud patrem vestrum, facitis. Quid autem faciunt? Quod eis dixit: Quaeritis me occidere. Hoc apud Abraham nunquam viderunt. Dicit: Quae vidi apud Patrem meum loquor. Veritatem vidi, veritatem loquor, quia veritas sum. Si enim Dominus veritatem loquitur, quia ipse est veritas Patris, quam vidit apud Patrem [se vidit, se loquitur, quia ipse est veritas Patris, quam vidit apud Patrem]. Ipse est enim Verbum, quod Verbum erat apud Deum. Isti ergo malum quod faciunt, quod Dominus obiurgat et corripit, ubi viderunt? Apud Patrem suum. Cum audierimus in consequentibus apertius dictum quis sit eorum pater, tunc intelligemus qualia viderint apud talem patrem: adhuc enim non nominat patrem ipsorum. Paulo superius  Abraham commemoravit, sed carnis origine, non vitae similitudine: dicturus alterum patrem illorum, qui nec genuit eos, nec creavit, ut homines essent; sed tamen filii erant eius, in quantum mali erant, non in quantum homines , in quo imitati, non in quo creati. VERS. .---Responderunt et dixerunt ei: Pater noster Abraham est. Quasi: Tu quid dicturus es contra Abraham? aut si aliquod potes audere, reprehende Abraham. Non quia Dominus non audebat reprehendere Abraham, sed talis erat Abraham, qui non reprehenderetur a Domino, sed potius laudaretur. Tamen isti videbantur eum provocare ut aliquid male diceret de Abraham, et esset occasio faciendi quod cogitabant. Pater noster Abraham est. Audiamus, quomodo eis respondit Dominus, cum illorum damnatione laudans Abraham. Dicit eis Iesus: Si filii Abrahae estis, opera Abrahae facite. Nunc autem quaeritis me interficere, hominem qui veritatem locutus sum vobis, quam audivi a Deo. Hoc Abraham non fecit. Ecce ille laudatus, isti damnati: Abraham non erat homicida. Non dico, inquit, ego Deus sum Abrahae: quod si dicerem, verum dicerem. Nam dixit de alio loco: Ante Abraham ego sum. Tunc eum illi lapidare voluerunt. Non dixit hoc. Interim quod videtis, quod aspicitis, quod me solum putatis, homo sum. Hominem dicentem vobis quod audivit a Deo, quare vultis occidere, nisi quia non estis filii Abrahae? Et tamen superius ait: Scio quia filii Abrahae estis. Non negavit eorum originem, sed facta condemnat: caro eorum ex illo erat, sed vita non erat. Ergo Christiani facti sunt semen Abrahae gratia Dei. Non de carne Abrahae facti illi cohaeredes: Deus illos exhaereditavit, istos adoptavit. Isti sunt de quibus alio loco a Ioanne Baptista dictum est: Potens est Deus de lapidibus istis suscitare filios Abrahae. Illi erunt filii Abrahae, qui fidem Abrahae imitantur. Ideo subiunxit Dominus, dicens: Si filii Abrahae estis, opera Abrahae facite. Factis probate nobilitatem, non verbis. Sed quaeritis me interficere, hominem qui veritatem locutus sum vobis quam audivi a Deo, hoc Abraham non fecit. Vos facitis opera Patris vestri; et adhuc non dicit quis est iste pater eorum. Modo illi quid responderunt? Coeperunt enim utcunque cognoscere, non de carnis generatione Dominum loqui, sed de vitae institutione: et quia consuetudo Scripturarum est quam legebant, fornicationem spiritaliter appellari, cum diis multis et falsis anima tanquam prostituta subiicitur, ad hoc responderunt: Dixerunt itaque ei: Nos ex prostitutione non sumus nati, unum Patrem habemus Deum. Iam viluit Abraham: repulsi sunt enim, quomodo repelli debuerunt ore veridico; quia erat talis Abraham, cuius factum non imitabantur, et de illius genere gloriabantur. Et mutaverunt responsionem, credendo dicentes apud seipsos, quotiescunque nominaverimus Abraham, dicturus est nobis: Quare non imitamini eum de cuius genere gloriamini? Nos sanctum, iustum, innocentem, tantum virum imitari non possumus: Deum dicamus Patrem nostrum; videamus quid nobis dicturus est. Nunquid si falsitas invenit quod diceret, et veritas non inveniret quod responderet? Audiamus quid dicant, audiamus quid audiant: Unum, inquiunt, Patrem habemus Deum.  Dixit ergo eis Iesus: Si Deus Pater vester esset, diligeretis me utique: Ego enim ex Deo processi et veni. Neque enim a meipso veni, sed ille me misit. Dicitis Deum Patrem, agnoscite vel fratrem vestrum [Aug., agnoscite me vel fratrem]. Hic tetigit quod saepius solet dicere: Non a meipso veni, sed ille me misit, a Deo processi et veni. Christi ergo missio, incarnatio est eius. Quod vero de Deo processit Verbum, aeterna processio est, non habens tempus per quem factum est tempus. Ergo ab illo processit ut Deus, ut aequalis, ut Filius unicus, ut Verbum Patris; venit ad nos, quia Verbum caro factum est, ut habitaret in nobis. Adventus eius, humanitas eius; mansio eius, divinitas eius. VERS. .---Quare, inquit, loquelam meam non cognoscitis? Quia non potestis audire sermonem meum. Ideo non poterant cognoscere, quia non poterant audire. Sed unde audire non poterant, nisi quia corrigi credendo nolebant? Et hoc unde? Vos ex patre diabolo estis. Quandiu patrem commemoratis? Quandiu patrem  mutatis, modo Abraham, modo Deum? Audite a Filio Dei, cuius filii estis. A patre diabolo estis. Deus itaque creator omnium creaturarum creavit hominem. Quomodo hic dicit: Vos a patre diabolo estis? Quidquid a Deo creatum est, bonum est, et omnis homo, quantum creatura Dei est, bonus est: quantum vero se subiicit per liberum arbitrium diabolo, a patre diabolo est. Bona est enim hominis natura, sed vitiata erat per malam voluntatem, et inde a patre erat diabolo. Quod fecit Deus non potest esse malum, si ipse homo non sit sibi malus. Inde ergo Iudaei dicti sunt filii diaboli, non nascendo, sed imitando. Consuetudo vero sanctae Scripturae est ex imitatione vel similitudine operum filios saepe nominare, ut Propheta ad Iudaeos ait: Pater tuus Amorrhaeus et mater tua Cethea (Ezech. XVI, ). Amorrhaei gens erat quaedam, unde originem Iudaei non ducebant; Cethei et ipsi gentem suam habebant omnino alieni a genere Iudaeorum. Sed quia erant impii Amorrhaei et Cethei; Iudaei autem imitati sunt impietates illorum; invenerant filii parentes, non de quibus nascerentur, sed quorum mores sectando pariter damnarentur. Quaeritis autem fortasse, unde ipse diabolus? Inde utique, unde et caeteri angeli. Caeteri angeli in sua obedientia perstiterunt: ille inobediendo et superbiendo lapsus est angelus, et factus est diabolus. Sed modo audite quid dicat Dominus: Vos, inquit, a patre diabolo estis, et desideria patris vestri facere vultis. Quaeritis me occidere, hominem qui veritatem vobis dico. Et ille invidit homini, et occidit hominem. Diabolus autem cum invideret homini, serpentem indutus, locutus est mulieri, et de muliere venenavit et virum. Mortui sunt diabolum audiendo, quem non audissent si Deum audire voluissent: positus enim homo inter Deum qui creavit eum, qui  obtemperare debuit creatori, non deceptori. Ergo ille homicida erat ab initio. Videte genus homicidii fratres. Homicida dicitur diabolus, non gladio armatus, non ferro accinctus. Ad hominem venit, verbum malum seminavit, et occidit. Noli ergo putare te non esse homicidam, quando fratri tuo mala persuades: si fratri tuo mala persuades, occidis. Audi Psalmistam: Filii hominum dentes eorum arma et sagittae, et lingua eorum machaera acuta. Vos ergo desideria patris vestri facere vultis, ideo saevitis in carnem, quia non potestis in mentem. Ille homicida erat ab initio; utique in primo homine. Ex illo, ille homicida, ex quo potuit fieri homicidium , ex quo factus est homo. Non enim posset occidi homo, nisi prius fieret homo. Homicida ergo ille ab initio. Et unde homicida? Et in veritate non stetit, quia veritas non est in eo. Non quomodo in Christo, sic est veritas, ut Christus ipse sit veritas. Si ergo iste in veritate stetisset, in Christo stetisset. Sed in veritate non stetit, quia veritas non est in eo. VERS. .---Cum loquitur mendacium, ex propriis loquitur, quia mendax est et pater eius. Quid est hoc? Audistis verba Evangelii, intenti accepistis: ecce repeto, ut agnoscatis quid exigatis. De diabolo Dominus ea dicebat, quae de diabolo dici a Domino meruerunt. Ille homicida erat ab initio. Verum est: nam primum hominem occidit; et in veritate non stetit, quia de veritate lapsus est. Cum loquitur mendacium, utique ipse diabolus, de proprio loquitur, quia mendax est et pater eius. Diabolus autem a semetipso mendax fuit, et mendacium suum ipse genuit, a nemine audivit prius mendacium. Quomodo Deus Pater genuit Filium veritatem; sic diabolus genuit quasi filium mendacium. Mendacium genuit, quia in veritate non stetit. Omnis enim qui in Deo manet, in veritate manet, quia Deus veritas est. Si quis vero a Deo recesserit, mendax erit, dicente Psalmographo: Omnis homo mendax. In quantum vero homo a Deo recedit, in tantum mendax erit, dum se a veritate declinaverit, et inde peccator erit: quia omne peccatum non est veritas, sed mendacium, quia recedendo a Deo non habet veritatem. Diabolus vero bonus creatus est, sed per seipsum malus factus est, declinando se a summo bono. Ideo ex propriis locutus est mendacium, quia in seipso invenit unde esset mendax. Homo vero deceptus a diabolo, factus est a diabolo mendax. Ideoque filius diaboli, non natura, sed imitatione. Recedamus ergo a patre  mendacii, curramus ad Patrem veritatis. Amplectamur veritatem ut accipiamus veram libertatem. Iudaei apud patrem suum viderant quod loquebantur: quid, nisi mendacium? Dominus autem apud patrem suum vidit quod loqueretur: quid, nisi seipsum? quid, nisi verbum Patris aeternum et Patri coaeternum? Ideo subiunxit:  Ego veritatem dico vobis, et non creditis mihi. Nam mendax mendacium loquitur, sed veritas veritatem profert. Diabolus mendax, Christus vero veritas et veritatis assertor: quia ex veritatis ore nihil aliud poterit procedere, nisi veritas. Sequitur ergo: CAPUT XXIII. Qui sermonem suum servaverit, eum mortem non visurum in aeternum dicit. Et inter caetera plurima, ante Abraham se esse affirmans exivit de templo.  VERS. .---Quis ex vobis arguet me de peccato, sicut ego arguo vos, vestrumque patrem de peccato et mendacio? Ecce qualis est mansuetudo Christi.  Relaxare peccata venerat, et dicebat: Quis ex vobis arguet me de peccato? Non dedignatur ex ratione ostendere se peccatorem non esse, qui ex virtute divinitatis poterat peccatores iustificare. Interrogat eos quare veritatem non velint credere dicentem: Si veritatem locutus sum vobis, quare non creditis mihi, nisi quia filii diaboli estis, et non veritatis; filii diaboli non natura, sed imitatione? Reddiditque causam cur veritati non crederent, cum dicit:  Ideo vos non auditis, quia ex Deo non estis. Iterum noli attendere naturam, sed vitium. Sic sunt isti ex Deo, et non sunt ex Deo, natura ex Deo, vitio non ex Deo. Natura vero bona quae ex Deo est, peccavit voluntate, credendo quod diabolus persuasit, et vitiata est: ideo medicum quaerat, quia sana non est. Agnoscatur natura unde Creator laudetur; agnoscatur vitium propter quod medicus advocetur. Terribile est quod subdit:  Qui est ex Deo, verba Dei audit: propterea vos non auditis, quia ex Deo non estis. Si enim ipse verba Dei audit qui ex Deo est, et audire verba eius non potest quisquis ex illo non est, interroget se unusquisque si verba Dei in aure cordis percipit, et intelligit unde sit. Coelestem patriam desiderare Veritas iubet, carnis desideria conteri, mundi gloriam declinare, aliena non rapere, propria largiri. Penset ergo apud se unusquisque vestrum si haec vox Dei in cordis eius aure convaluit, et quia ex Deo sit, agnoscit. Dixerunt ergo Iudaei: Nonne bene dicimus nos, quia Samaritanus es tu, et daemonium habes? Accepta autem tanta contumelia, quid Dominus respondeat, audiamus: Ego daemonium non habeo, sed honorifico Patrem meum, et vos inhonoratis me. Quia enim Samaritanus interpretatur custos, et ipse veraciter custos est, de quo Psalmista ait: Nisi Dominus custodierit civitatem, in vanum vigilant, qui custodiunt eam. Et cui per Isaiam: Custos quid de nocte? custos quid de nocte? Respondere noluit Dominus, Samaritanus non sum; sed ego daemonium non habeo. Duo quippe ei illata fuerant, unum negavit, et aliud tacendo consensit. Custos namque humani generis venerat; et si Samaritanum se non esse diceret, esse se custodem negaret. Sed tacuit quod recognovit, et patienter repulit quod dictum fallaciter audivit, dicens: Ego daemonium non habeo. Hic vero in semetipso nobis Dominus patientiae praebuit exemplum; quia si respondere voluisset Iudaeis, Vos daemonium habetis, verum utique dixisset: quia nisi impleti daemonio, tam perverse  de Deo loqui non possent. Sed accepta iniuria, etiam quod verum erat dicere Veritas noluit, ne non dixisse veritatem, sed provocatus contumeliam reddidisse videretur. Ex qua re, quid vobis innuitur, nisi ut eo tempore, quo a proximis ex falsitate contumelias accipimus, eorum etiam vera mala taceamus, ne ministerium iustae correptionis in arma vertamus furoris? Sed quid nobis ad ista faciendum sit, adhuc exemplo nos admonet, cum subiungit:  Ego non quaero gloriam meam, est qui  quaerat et iudicet. Scimus certe quod scriptum est, quia Pater omne iudicium dedit Filio: et tamen ecce idem Filius iniurias accipiens, gloriam suam non quaerit. Illatas contumelias Patris iudicio reservat, ut nobis profecto insinuet quantum nos esse patientes debemus, dum adhuc se ulcisci non vult et ipse qui iudicat. Cum vero malorum perversitas crescit, non solum frangi praedicatio non debet, sed etiam augeri. Quod suo Dominus exemplo nos admonet, qui postquam habere daemonium dictus est, praedicationis suae beneficia largius impendit dicens: Amen, amen dico vobis: si quis sermonem meum servaverit, mortem non videbit in aeternum. Sed sicut bonis necesse est ut meliores etiam per contumelias existant, ita semper reprobi de beneficio peiores fiunt. Nam accepta praedicatione, iterum dicunt: Nunc cognovimus quia daemonium habes. Quia enim aeternae morti inhaeserant, et eamdem mortem cui inhaeserant, non videbant, dum solam mortis carnem [Al., mortem carnis] aspicerent, in veritatis sermone caligabant, dicentes: Abraham mortuus est, et prophetae, et tu dicis: Si quis sermonem meum servaverit, mortem non gustabit in aeternum. Unde et ipsi veritati eumdem Abraham et prophetas quasi venerantes praeferunt. Sed aperta nobis ratio ostenditur, quia qui Deum nesciunt, Dei quoque famulos false venerantur. Vos, inquit, dicitis: Daemonium habes. Ego vos ad vitam voco: servate sermonem meum, et non moriemini. Illi audiebant, mortem non videbit in aeternum, qui servaverit sermonem meum, et irascebantur, quia iam mortui erant illa morte quae vitanda erat. Nam illam mortem vitare non potuerunt, qua mortuus est Abraham, et prophetae, id est, carnis mortem; nam Abraham spiritu vivebat: et ideo de eo ipsa Veritas ait alio loco: Non est Deus mortuorum, sed vivorum. Quid est quod dicit, mortem non videbit in aeternum? Id est, mortem damnationis cum diabolo et angelis eius. Nam ista mors corporis, migratio quaedam est sanctis ad meliorem vitam: impiis vero ad poenas perpetuas, quas hic mortis nomine Veritas designare voluit. Sed ista morte, quam Dominus voluit intelligi, nec Abraham mortuus est, nec prophetae mortui sunt. Illi enim mortui sunt, et vivunt, isti vivebant, et mortui erant. VERS. .---Quem teipsum facis, inquiunt, ut dicas, mortem non videbit in aeternum, qui servaverit sermonem meum; cum scias et Abraham mortuum et prophetas mortuos? Respondit Iesus:  Si ego glorifico meipsum, gloria mea nihil est. Est Pater meus, qui glorificat me. Hoc ait propter illud quod dixerunt: Quem teipsum facis? Refert enim gloriam suam ad Patrem, de quo est quod Deus est. Dicit Patrem suum Dominus Iesus Christus, quem illi dicebant Deum suum, et non cognoverunt; si enim ipsum cognovissent, eius Filium recepissent. Ego autem, inquit, novi eum. Secundum carnem iudicantibus, potuit et hinc arrogans videri, quia dixit: Ego novi eum. Sed vide quid sequitur: Si dixero, non novi eum, ero similis vobis mendax. Ergo arrogantia non ita vitatur, ut veritas relinquatur. Sed scio eum, et sermonem eius servo. Sermonem Patris tanquam Filius loquebatur, et ipse erat Verbum Patris quod hominibus loquebatur. VERS. .--- Et notandum quod vidit eos Dominus aperta sibi impugnatione resistere, et tamen eis se iterata non desinit voce praedicare, dicens: Abraham pater vester exultavit, ut videret diem meum: et vidit, et gavisus est. Tunc quippe diem Domini Abraham vidit, cum in figura summae Trinitatis tres angelos hospitio recepit: quibus profecto susceptis, sic tribus quasi uni locutus est, quia etsi in personis numerus Trinitatis est, in natura unitas divinitatis est. Sed carnales mentes audientium oculos a carne non sublevant; in eo solam carnis aetatem [Al., sola carnis aetate] pensant, dicentes. Quinquaginta annos nondum habes, et Abraham vidisti? Quos benigne Redemptor noster a carnis suae intuitu submovet, et ad divinitatis contemplationem trahit dicens: Amen, amen dico vobis, antequam Abraham fieret, ego sum. Ante enim praeteriti temporis est, sum, praesentis. Et quia praeteritum tempus et futurum divinitas non habet, sed semper esse habet, non ait: Ante Abraham ego fui: sed, ante Abraham ego sum. Unde ad Moysen  dicitur: Ego sum, qui sum; et, dices filiis Israel: Qui est, misit me ad vos. Ante ergo vel post Abraham habuit, qui et accedere potuit per exhibitionem praesentiae, et recedere per cursum vitae. Veritas vero semper esse habet, quia ei quidquam nec priore tempore incipitur, nec subsequenti terminatur. Sed sustinere ista aeternitatis verba, mentes infidelium non valentes, ad lapides currunt, et quem intelligere non poterant, obruere quaerebant. Quid autem contra furorem lapidantium Dominus fecit, ostenditur cum protinus subinfertur: (VERS. .) Iesus autem abscondit se, et exivit de templo. Mirum valde est, fratres charissimi, cur persecutores suos Dominus sese abscondendo declinaverit, qui si divinitatis suae potentiam exercere voluisset, tacito nutu mentis in suis eos ictibus ligaret, aut in poena mortis subitae obrueret. Sed quia pati venerat, exercere iudicium nolebat. Certe sub ipso passionis tempore, et quantum poterat ostendit, et tamen hoc ad quod venerat, pertulit. Nam cum persecutoribus suis se quaerentibus diceret: Ego sum, sola hac voce eorum superbiam perculit, et omnes in terram stravit . Qui ergo hoc in loco potuit manus lapidantium non se abscondendo evadere, cur abscondit se, nisi quod homo inter homines factus Redemptor noster, alia nobis verbo loquitur, alia exemplo? Quid autem nobis hoc exemplo loquitur, nisi, ut etiam cum resistere possumus, iram superbientium humiliter declinemus? LIBER QUINTUS.  CAPUT XXIV. Caeco a nativitate illuminato, multaque Pharisaeis anxietate turbatis, mundi lucem se dicit. Postea cognitus ab illuminato caeco adoratur.  CAPUT IX, VERS. .---Postquam exiisset Dominus de templo Iudaeorum, quid fecisset in populo gentium, imo totius humani generis, audiamus. Sequitur enim evangelista, et dicit: Praeteriens vidit hominem caecum a nativitate.  Ea quippe quae fecit Dominus noster Iesus Christus stupenda atque miranda, et opera et verba sunt: opera, quia facta sunt, verba, quia signa sunt. Si ergo quid significet hoc quod factum est, cogitemus, genus humanum est iste caecus: haec enim caecitas contigit in primo homine per peccatum, de quo omnes originem duximus, non solum mortis, sed etiam iniquitatis. Si enim caecitas est infidelitas et illuminatio fides; quem fidelem, quando venit, Christus invenit? Ideo evangelista de Christo dicit: Et praeteriens. Sic praeteriit enim Christus, et non in via peccatorum nostrorum stetit; sicut in quadam parabola ipse Dominus ait: Venit enim Samaritanus secus viam, qui venit sanare vulneratum semivivum: praeteriit caecum illuminare [Apud Bedam, praeteriens caecum illuminat], qui vulneratus in parabola dicitur, hic in re gesta caecus illuminatur. Vidit ergo hominem caecum, non utcunque caecum, sed caecum a nativitate. Omnes enim homines praeter illum solum qui ex virgine natus est, originali peccato caeci, id est, cum peccato nati sunt, quod ex radice peccatrice primi parentes traxerunt.  Interrogaverunt eum discipuli eius: Rabbi. Scis [Ms., scitis], quia Rabbi magister est. Magistrum appellabant, quia discere desiderabant. Quaestionem quippe Domino proposuerunt, tanquam magistro: VERS. .---Quis peccavit, hic aut parentes eius, ut caecus nasceretur? Respondit Iesus: Neque hic peccavit, neque parentes eius. Quid est quod dixit? Si nullus homo sine peccato, nunquid parentes huius caeci sine peccato erant? Nunquid ipse sine peccato originali natus erat, vel vivendo nihil addiderat? Si ergo et parentes eius habuerunt peccatum, et iste habuit peccatum, quare Dominus dixit, Neque hic peccavit, neque parentes eius, nisi ad rem respondit, de qua interrogatus est, cur caecus nasceretur? Habebant  enim peccatum parentes eius, sed non ipso peccato factum est ut caecus nasceretur. Si ergo non peccato parentum factum est ut caecus nasceretur, quare caecus natus est? Audi magistrum docentem: quaerit credentem, ut faciat intelligentem. Ipse causam dicit quare sit ille caecus natus: Neque hic peccavit, inquit, neque parentes eius, sed ut manifestentur opera Dei in illo. Non solum quid in hoc tantummodo caeco acturus sim, sed ut manifestetur quid in caecitate totius humani generis per me agendum sit.: Me oportet operari opera eius qui misit me, donec dies est. Memento quomodo universam gloriam illi dat de quo est; quia ille habet Filium qui de illo sit, ipse non habet de quo sit. Quae sunt opera Domini propter quae venit Filius Dei in mundum, nisi caecitatem humani generis illuminare, vulnerata quaeque sanare, perdita requirere, deformia reformare? Sed quid est quod dixit? Me oportet operari opera eius qui misit me, donec dies est. Venit enim nox, quando nemo potest operari. Constat expressum ac definitum diem commemorasse Dominum in hoc loco seipsum, id est, lumen mundi. Quandiu, inquit, sum in hoc mundo, lumen sum mundi. Ergo ipse operatur. Quandiu est autem in hoc mundo? Putamus, fratres, eum fuisse hic tunc, et modo non hic esse? Si hoc putamus, iam ergo post ascensum Domini facta est nox ista metuenda, ubi nemo possit operari. Si post ascensionem facta est nox ista, quid est, quod ait discipulis suis ascendens in coelum: Ecce ego vobiscum sum omnibus diebus usque ad consummationem saeculi? Qui tunc corporali praesentia fuit in mundo, nunc divina potentia praesens est ubique in mundo. Audivimus diem, audiamus quae sit nox ista. Quid igitur? Quid dicemus de nocte ista? Quando erit, quando nemo poterit operari? Nox ista impiorum erit; nox ista eorum erit, quibus in fine dicetur: Ite in ignem aeternum, qui paratus est diabolo et angelis eius . Sed et nox dicta est, non flamma, non ignis. Audi, quia et nox est. De quodam servo dicitur: Ligate illi manus et pedes, et proiicite eum in tenebras exteriores. Operetur ergo homo , ne illa nocte praeveniatur, ubi nemo possit operari. Modo est ut operetur fides per dilectionem; et si modo operamur, hic est dies, hic est Christus. Audi promittentem, et ne arbitreris absentem: Ecce ego vobiscum sum omnibus diebus usque ad consummationem saeculi. Ibi enim erit nox ubi nemo possit operari, sed recipere quod operatus est. Aliud est tempus operationis, aliud receptionis: reddet enim unicuique secundum opera sua. Audiamus sollicita mente Apostolum exhortantem nos operari, dum tempus habemus. Dicit enim: Dum tempus habemus, operemur bonum ad omnes. Quid enim Christus dixerit, admonendo bonos, terrendo malos, audivimus; sed videamus quid fecerit. Haec cum dixisset, exspuit in terram, et fecit lutum ex sputo, et linivit lutum super oculos eius, et dixit ei: Vade et lava in natatoria Siloe, quod interpretatur missus. Quid fecit Dominus, perspicuum est. Illuminatio facta est in caeco, sed magnum mysterium commendatur in humano genere. Exspuit in terram, de saliva lutum fecit, quia Verbum caro factum est. Et unxit oculos caeci. Inunctus erat, et nondum videbat. Mittit illum ad piscinam, quae vocatur Siloe. Pertinuit autem ad evangelistam commendare nobis nomen huius piscinae, et ait: Quod interpretatur missus. Iam quis est missus, agnoscitis: nisi enim ille fuisset missus, nemo nostrum fuisset ab iniquitate dimissus. Lavit ergo oculos in ea piscina, quae interpretatur missus, baptizatus est in Christo. Si ergo quando eum in se ipso quodammodo baptizavit, tunc illuminavit, quando inunxit, fortasse catechumenum fecit. Potest quidem aliter atque aliter tanti sacramenti exponi et pertractari profunditas; sed hoc sufficiat charitati vestrae. Ungitur catechumenus, id est, docetur ut credat in Christum; mittitur ad piscinam baptismi, ut illuminetur, ut lumen verum agnoscat, ut remissionem peccatorum accipiat, ut ex filio irae efficiatur filius Dei, illuminatusque veniat praedicare Christum.  VERS. , .---Itaque vicini, et qui videbant eum prius, quia mendicus erat, dicebant: Nonne hic est qui sedebat et mendicabat? Alii dicebant, quia hic est: alii autem nequaquam, sed similis est eius. Aperti oculi vultum mutaverant. Ille dicebat, quia ego sum. Vox grata, ne damnaretur ingrata. (VERS. , .) Dicebant ergo ei: Quomodo aperti sunt oculi tui? Respondit: Ille homo qui dicitur Iesus lutum fecit, et unxit oculos meos, et dixit mihi: Vade ad natatoriam Siloe, et lava. Et abii, et lavi, et vidi. Ecce annuntiator factus est gratiae; ecce evangelizat, confitetur videns. Caecus illum confitebatur, et cor impiorum ringebatur [Al., stringebatur; Aug. frangebatur], quia non habebant in corde quod ille iam habebat in facie.  Dixerunt ei: Ubi est ille? Ait: Nescio. In his verbis animus ipsius adhuc inuncto similis erat nondum videnti. Sed ponamus, fratres, tanquam illam unctionem in animo habuerit. Et praedicat, et nescit quem praedicat. Adducunt eum ad Pharisaeos, qui caecus fuerat. Erat autem sabbatum, quando lutum fecit Iesus, et aperuit oculos eius. Iterum ergo interrogabant eum Pharisaei, quomodo vidisset? Ille autem dixit: Lutum posuit super oculos meos, et lavi, et video. Dicebant ergo ex Pharisaeis quidam. Non omnes, sed quidam: iam enim inungebantur quidam. Quid ergo dicebant, nec videntes nec uncti? Non est iste homo a Deo, qui sabbatum non custodit. Ipse potius custodiebat qui sine peccato erat. Sabbatum enim spiritale hoc est, non habere peccatum. Denique, fratres, hoc admonet Deus quando commendat sabbatum: Omne opus servile non facietis (Levit. XXIII, ). Haec sunt verba Dei sabbatum commendantis: Omne opus servile non facietis. Iam superiores lectiones interrogate, quid sit opus servile, et Dominum audite: Omnis, qui facit peccatum, servus est peccati. Sed isti nec videntes, ut dixi, nec inuncti, sabbatum carnaliter observabant, spiritaliter violabant. Alii dicebant: Quomodo potest homo peccator haec signa facere? Ecce sunt inuncti. Et schisma erat in eis. Dies ille divisus erat inter lucem et tenebras. VERS. .---Dicunt ergo caeco iterum: Tu quid dicis de eo qui aperuit oculos tuos? Quid de illo sentis? Quid existimas? Quid iudicas? Quaerebant quemadmodum homini calumniarentur, ut de synagoga pelleretur, sed a Christo inveniretur. Sed ille constanter quod sentiebat, expressit. Ait enim: Quia propheta est. Adhuc quidem inunctus in corde, nondum Dei Filium confitetur, nec mentitur tamen. Ipse Dominus de seipso ait: Non est propheta sine honore, nisi in patria sua. VERS. .---Non crediderunt ergo Iudaei de illo, quia caecus fuisset, donec vocaverunt parentes eius qui viderat. Id est, qui caecus erat et viderat. Et interrogaverunt eos, dicentes: Hic est filius vester, quem vos dicitis quia caecus natus est? Quomodo ergo nunc videt? Responderunt eis parentes eius, et dixerunt: Scimus quia hic est filius noster, et quia caecus natus est. Quomodo autem nunc videat, nescimus. Et dixerunt: Ipsum interrogate: aetatem habet, ipse de se loquatur. Scimus autem quia filius noster est; sed iuste cogeremur loqui pro infante, quia ipse pro se loqui non posset; olim loquitur, modo videt; caecum a nativitate novimus, loquentem olim scimus, videntem modo videmus: ipsum interrogate, ut instruamini. Haec dixerunt parentes eius, quia timebant Iudaeos. Iam enim conspiraverant Iudaei, ut si quis eum confiteretur Christum, extra synagogam fieret. Iam non erat malum extra synagogam fieri. Illi expellebant, sed Christus excipiebat VERS. , .---Propterea parentes eius dixerunt: quia aetatem habet, ipsum interrogate. Vocaverunt ergo rursum hominem qui fuerat caecus, et dixerunt ei: Da gloriam Deo. Quid est, da gloriam Deo? Nega quod accepisti. Hoc plane non est Deo gloriam dare, sed Deum potius blasphemare. Da, inquiunt, gloriam Deo. Nos scimus quia hic homo peccator est. Dixit ergo ille: Si peccator est, nescio; unum scio, quia caecus cum essem, modo video. Dixerunt ergo illi: Quid fecit, quomodo aperuit tibi oculos? Et ille iam stomachans adversus duritiam Iudaeorum, et ex caeco videns, non ferens caecos, respondit eis: Dixi vobis iam, et audistis: quid iterum vultis audire? Nunquid et vos vultis discipuli eius fieri? Quid est, Nunquid et vos, nisi quia ego iam sum? Nunquid et vos vultis? Iam video,  sed non video vos videre. Maledixerunt ei, et dixerunt: Tu discipulus eius sis. Tale maledictum super nos et super filios nostros. Maledictum est enim si cor discutias, non si verba perpendas. Nos autem Moysi discipuli sumus. Nos scimus quia Moysi locutus est Deus. Utinam sciretis, quia Moysi locutus est Deus; sic sciretis, quia per Moysen praedictus est Deus. Habetis enim Deum dicentem: Si crederetis Moysi, crederetis et mihi; de me enim scripsit. Itane sequimini servum, et dorsum ponitis contra Dominum? Sed nec servum sequimini; nam per illum ad Dominum duceremini. VERS. , .---Respondit ille homo, et dixit eis: In hoc mirabile est, quia vos nescitis unde sit, et aperuit oculos meos. Scimus autem, quia peccatores Deus non exaudit, sed qui Dei cultor est, et voluntatem eius facit, hunc exaudit Deus. Adhuc inunctus loquitur. Nam et peccatores exaudit Deus. Si enim peccatores Deus non exaudiret, frustra ille publicanus oculos in terram dimittens, et pectus suum percutiens diceret: Domine, propitius esto mihi peccatori. Et ista confessione meruit iustificationem, quomodo iste caecus illuminationem. Sed peccatoribus lavandum est cor poenitentiae lacrymis, ut exaudiantur; et fiat in corde illorum quod factum est in facie caeci huius; et sentiunt Deum illos exaudire, qui ut peccatores salvaret venit in hunc mundum. VERS. , .---A saeculo non est auditum, quia aperuit quis oculos caeci nati. Nisi esset hic a Deo, non poterat facere quidquam. Libere constanterque confessus est veritatem. Haec enim quae facta sunt a Domino, a quo fierent nisi a Deo? Aut quando a discipulis talia fierent, nisi in eis Dominus habitaret? Responderunt et dixerunt ei: In peccatis natus es totus. Quid est totus? Cum oculis clausis. Sed qui aperuit oculos, salvat et totum: ipse dabit in corde resurrectionem, qui in facie dedit illuminationem. In peccatis totus natus es, et tu doces nos? Et eiecerunt eum foras. Ipsi illum magistrum fecerant, ipsi ut discerent; toties interrogaverunt, et ingrati docentem proiecerunt. Sed ut dixi iamdudum, fratres, illi pellunt, Dominus suscipit: magis enim, quia expulsus est, Christianus factus est. Certe proiectus est iste de synagoga. Audivit Iesus, et invenit eum, et dixit ei: Tu credis in Filium Dei? Et ille: Quis est, Domine, ut credam in eum? Videbat, et non videbat, videbat oculis tantum, sed corde adhuc non videbat. Ait illi Dominus: Et vidisti eum, quando illuminatus fuisti, hoc est oculis; Et qui loquitur tecum, ipse est. Dum ergo audivit Iesus, quia eiecerunt eum foras, et cum invenisset eum, dixit ei: Tu credis in Filium Dei? Modo lavat faciem cordis. Respondit ille, et dixit, quasi adhuc inunctus: Quis est, Domine, ut credam in eum? Et dixit ei Iesus: Et vidisti eum, et qui loquitur tecum, ipse est. Tunc prostratus adoravit eum. Tunc lavit faciem cordis. Denique iam facie lota cordis, et mundata conscientia, agnoscens illum non Filium hominis tantum, quod ante crediderat, sed iam Filium Dei, quem videbat , ait: Credo, Domine. Sed parum est dicere, credo. Vis videre qualem credat? Procidens adoravit eum. Si Dominum Dei Filium non credidisset quem videbat, nullatenus adorasset eum. Incumbite ergo orationibus, peccatores, confitemini peccata vestra, orate ut deleantur, orate ut minuantur, orate ut vobis proficientibus ipsa deficiant. Tamen nolite desperare, et peccatores orate. Quis enim non peccavit? A sacerdotibus incipe. Sacerdotibus dictum est: Prius offerte sacrificia pro peccatis vestris, et sic pro populo. Sequitur: VERS. .---In iudicium ego in hunc mundum veni, ut qui non vident, videant, et qui vident, caeci fiant. Quid est, quod dicit, In iudicium ego in hunc mundum veni, dum alio loco dicit: Non enim veni, ut iudicem mundum? nisi quia aliud est iudicium discretionis, aliud est iudicium damnationis, de quo ipse Dominus ait alibi: Qui non credit in me, iam iudicatus est, id est, damnatus. Hic enim in hoc loco, sicut in sequentibus verbis patet, iudicium discretionis significat, dum ait: Ut qui non vident, videant, et qui vident, caeci fiant. Quid est, ut qui non vident, videant? Qui se non videre confitentur, et medicum quaerunt ut videant. Et qui vident, caeci fiant. Quid est, qui vident, caeci fiant? Id est, qui se putant videre, et medicum non quaerunt, sed in sua caecitate  permanent. Ergo istam discretionem vocavit iudicium; quia discernit humiles a superbis, credentes a non credentibus, medicum quaerentes ab eis qui medicum quaerere contemnunt. O Domine, venisti, ut qui non vident, videant; recte, quia lumen es; recte, quia dies es; recte, quia de tenebris liberas homines. Hoc omnis anima accipiat, hoc omnis anima intelligat, ut non maneat in tenebris; sed illuminetur ab eo, qui illuminat omnem hominem venientem in hunc mundum. VERS. .---Commoti sunt enim verbis istis quidam ex Pharisaeis, et dixerunt ei: Nunquid et nos caeci sumus? Audiant quid est quod movebat: Et qui vident, caeci fiant. VERS. .---Dixit eis Iesus: Si caeci essetis, non haberetis peccatum. Cum sit caecitas ipsa peccatum. Si caeci essetis, id est, si vos caecos adverteretis, et ad medicum curreretis; si ergo ita caeci essetis, non haberetis peccatum. Nunc vero dicitis, quia videmus, vestrum peccatum manet. Quare? Quia dicendo, Videmus, medicum non quaeritis, in caecitate vestra remanetis. Sequitur: CAPUT XXV. Qui non intrat per ostium in ovile ovium, furem esse, ostiumque se et pastorem ovium, pro quibus se animam positurum suam, et alias oves adducturum, ut fiat unum ovile et unus pastor, dicit.  CAPUT X. VERS. -.---Amen, amen dico vobis, qui non intrat per ostium in ovile ovium, sed ascendit aliunde, ille fur est, et latro;: Hoc proverbium dixit eis Iesus: Illi autem non cognoverunt quid loqueretur eis.  Propter Pharisaeorum qui se videre iactabant cum caeci erant, venenatam, et superbam, et insanabilem arrogantiam, Dominus Iesus ista contexuit, quae in hac parabola leguntur, quam ipse illis non intelligentibus exponere dignatus est; in qua nos salubriter, si advertamus, admonuit, non gloriari in sapientia humana, non in morum dignitate, si humilitas fidei catholicae in Christum desit. Multi enim sunt pagani, qui secundum quamdam vitae huius consuetudinem dicuntur boni homines, innocentes, et quasi observantes ea quae in lege praecepta sunt; deferentes honorem parentibus suis, non moechantes, non homicidium perpetrantes, non furtum facientes, non falsum adversus quemquam testimonium perhibentes; et caetera, quae in lege mandata sunt, velut observant, et Christiani non sunt; et plerumque se iactant, quomodo isti Pharisaei, dicentes: Nunquid et nos caeci sumus? Sed haec omnia inaniter faciunt, quia non intrant per ostium, sed aliunde, tumido fastu quasi per se ipsos ascendere quaerunt. Quapropter Dominus similitudinem proposuit de grege suo, et de ostio quo intratur ad ovile. Quid enim prodest vana iactantium de bene vivendo inflatio, dum ad finem perpetualiter bene vivendo vita eorum non perveniat? Ad hoc enim debet unicuique prodesse bene vivere, ut detur illi semper bene vivere; nam si cui non datur semper bene vivere, quid prodest ei bene vivere ad tempus? Igitur nec bene vivere dicendi sunt, qui finem bene vivendi vel caecitate nesciunt, vel inflatione contemnunt. Non est autem cuiquam spes vera et certa semper vivendi, nisi agnoscat vitam quae est Christus, et per ianuam intret in ovile. Sunt enim quidam homines qui in suis gloriantur moribus, et alios post se trahere quaerunt, non de Christi praeceptis instruentes suos sectatores, sed suis exemplis vivere eos suadentes, de quibus alio loco ipsa Veritas ait: Docentes doctrinas hominum, et mandata Dei contemnentes. Hi per aliam partem ascendere quaerunt, rapere et occidere; non ut pastor, salvare atque conservare. De talibus hic dictum est: Sed ascendit aliunde, ille fur est, et latro. Non solum vero tales inveniuntur doctores inter eos qui sine nomine Christi sunt, sicut multi philosophorum qui suam sapientiam buccis crepantibus ventilabant, et vitam beatam sectatoribus promiserunt; verum etiam plurimi  qui Christiano nomine censebantur, et illuminatos a Christo se esse iactabant, fingentes sibi nova quaeque nomina de Christo, et fidei catholicae contraria, sicut innumerabiles haeretici faciebant, aestimantes se falso nomine per ianuam, quae Christus est, intrare. Sabellius dicit: Qui Filius est, ipse est Pater: sed Filius [Aug., si Filius] non est Pater. Non intrat per ostium, qui Filium dicit Patrem. Arianus dicit: Aliud est Pater, aliud Filius. Recte diceret, si diceret alius, non aliud. Quando enim dicit aliud, ei contradicit a quo audit: Ego et Pater unum sumus (Ioan. X, ). Nec ipse ergo intrat per ostium: praedicat enim Christum qualem sibi pingit, non qualem veritas habet. Photinus dicit: Christus homo tantum est, non Deus. Nec ipse intrat per ostium, quia Christus et homo et Deus est. Huic enim nova haeresis quae nostris temporibus orta est, consentire videtur affirmando et praedicando: Christus, sicut quilibet sanctus, nuncupativus Deus est, et non verus. Quid est opus multa percurrere? et multa vana haeresum dinumerare? Hoc tenete; in ovili Christi Ecclesiam catholicam esse, credite [Aug., Hoc tenete, ovile Christi esse catholicam Ecclesiam]. Quicunque vult intrare ad ovile, per ostium intret, id est, per Christum intret, et Christum verum Deum, et verum Filium Dei praedicet. Non solum Christum praedicet, sed Christi gloriam quaerat, non suam: nam multi quaerendo gloriam suam, oves Christi sparserunt potius quam congregaverunt. Humilis est enim ianua Christus Dominus Deus noster: qui intrat per hanc ianuam, oportet humiliet se, ut sano capite possit intrare. Hi sunt qui vocem veri pastoris audiunt; hi sunt quos proprias oves nominatim verus pastor vocat. De his dictum est: Gaudete et exsultate, quoniam nomina vestra scripta sunt in coelis . Hinc enim eas vocat nominatim. Et quis eas alius emittit, nisi qui earum peccata dimittit, ut eum sequi duris liberatae vinculis possint? Et quis eas praecessit, quo eum sequantur, nisi qui resurgens a mortuis iam non moritur, et mors illi ultra non dominabitur? Has vero educit a fide ad speciem, et ante istas vadit, quia prior omnium ascendit in coelum: et quae sunt oves suae, illum sequuntur, quia sciunt vocem doctrinae eius; alienos vero doctores non sequuntur, sed fugiunt ab eis, quia non noverunt vocem, id est, doctrinam alienorum. Sed loquente Domino Iesu non intellexerunt qui audierunt. Incrassatum enim habuerunt cor, et graviter audierunt. Nominat ostium, nominat ovile, nominat oves: commendat haec omnia, sed nondum exponit. Legamus ergo, quia venturus est ad ea verba, in quibus nobis aliqua, quae dixit, dignetur exponere: ex quorum expositione dabit nobis fortasse  illa quae non exposuit intelligere. Pascit enim manifestis, exercet obscuris. Audiamus exponentem, qui audivimus proponentem. VERS. .---Dicit ergo eis iterum Iesus: Amen, amen dico vobis, quia ego sum ostium ovium. Ecce ipsum ostium quod clausum posuerat, aperuit. Ipse est ostium: agnovimus, intremus, ut nos intrasse gaudeamus. Omnes, quotquot venerunt, fures sunt et latrones. Quid est hoc, Domine, Omnes, quotquot venerunt? Quid enim, tu non venisti? Sed intellige: Omnes, quotquot venerunt, dixit, utique praeter me. Recolamus ergo. Ante adventum ipsius venerunt prophetae: nunquid fures fuerunt et latrones? Absit. Non praeter illum venerunt, sed cum illo venerunt. Venturus praecones mittebat, sed eorum corda quos miserat, possidebat. Cum illo ergo venerunt, quia cum verbo Dei venerunt. Ego sum, inquit, via, veritas et vita. Ipse est veritas; cum illo venerunt, quia veraces fuerunt et veritatem praedicaverunt. Quotquot autem praeter illum venerunt, fures fuerunt et latrones. Per se venerunt, quia per eum missi non fuerunt, dicente Apostolo: Quomodo praedicabunt, nisi mittantur? Et qui per se venerunt, et non sunt ab eo missi, fures sunt et latrones. Nam ante adventum Christi falsi fuerunt in populo Dei prophetae, falsi doctores. Sicut post adventum illius sub nomine Christiano, quamplurimi falsi fuerunt doctores, nec doctores, sed seductores; non praedicatores, sed falsi praedicatores, latrocinia exercentes, non sanae doctrinae inhaerentes. De quibus dictum est: Fures sunt et latrones, id est, ad furandum  et occidendum venerunt. Sed non audierunt eos illae quae verae sunt oves, non sub pelle ovina lupinum cor abscondentes. Igitur qui ante adventum Christi praedicaverunt, eodem spiritu praedicaverunt quo apostoli et sancti doctores, qui post adventum Christi veritatis viam mundo ostenderunt. Quotquot autem illo tempore crediderunt vel Abraham, vel Isaac, vel Iacob, vel Moysi, vel aliis patriarchis, aliisque prophetis Christum praenuntiantibus, oves erant, et Christum audierunt: non alienam vocem, sed ipsius Christi audierunt. Nam iudex clamat in praecone, dum praeco iudicem annuntiat venturum. Alii sunt ergo quos non audierunt oves, in quibus non erat vox Christi, errantes, falsa dicentes, inania garrientes, vana fingentes, miseros seducentes, sicut pseudoprophetae, sicut Scribae et Pharisaei temporibus ipsius Domini. Hi sunt qui venerunt per se, et non sunt a iudice missi. His vero cum doctrinis suis procul expulsis, videamus quo nos pastor bonus vocat. Dicit enim: Ego sum ostium: per me si quis introierit, salvabitur, et ingredietur, et egredietur, et pascua inveniet. Et hoc evidenter ostendit non solum pastorem, sed etiam oves intrare per ostium. Sed quid est, ingredietur et egredietur, et pascua inveniet? Ingredi quippe in Ecclesiam per ostium Christum, valde bonum est: exire autem de Ecclesia, sicut ait ipse Ioannes evangelista in epistola sua: Ex nobis exierunt, sed non erant ex nobis ; non est utique bonum. Talis ergo egressus non posset a bono pastore laudari, ut diceret: Et ingredietur et egredietur, et pascua inveniet. Est ergo aliquis non solum ingressus, verum etiam egressus bonus per ostium bonum, quod est Christus. Sed quis est ille laudabilis et beatus egressus? Possim quidem dicere ingredi nos, quando interius aliquid cogitamus: egredi autem, quando exterius aliquid operamur; et quoniam, sicut dicit Apostolus, per fidem habitat Christus in cordibus nostris (Ephes. III, ), ingredi per Christum, esset secundum ipsam fidem cogitare; egredi autem per Christum, secundum ipsam fidem etiam foris, id est, coram hominibus operari. Unde et in Psalmo dicitur: Exiet homo ad opus suum. Et ipse Dominus dicit: Luceant opera vestra coram hominibus (Matth. V, ). Sed plus me delectat quod ipsa Veritas tanquam pastor bonus, et ideo doctor bonus, quodammodo nos admonuit: secundum quem modum intelligere debeamus, quod ait: Ingredietur, et egredietur et pascua inveniet. Tunc secutus adiunxit: Fur non venit, nisi ut furetur et mactet, et perdat. Ego veni, ut vitam habeant, et abundantius habeant. Videtur enim dixisse, ut vitam habeant ingredientes [In Aug. add.: et abundantius habeant egredientes]: non autem potest quisque per ostium, id est, per Christum egredi ad aeternam vitam, quae erit in specie, nisi per ipsum ostium, hoc est, per eumdem Christum, in Ecclesiam eius, quae est ovile eius, intraverit ad vitam temporalem quae est in fide . Ideo ait: Ego veni, ut vitam habeant, hoc est, fidem quae per dilectionem operatur (Gal. V, ), per quam fidem in ovile ingrediuntur, ut vivant, quia iustus ex fide vivit; et abundantius habeant, qui perseverando usque in finem, per illud ostium, id est, per fidem Christi egrediuntur; quoniam veri fideles moriuntur, et abundantius habebunt vitam, veniendo quo pastor ille praecessit, ubi nunquam deinde moriantur. Quamvis ergo et hic in ipso ovili non desint pascua, quoniam ad utrumque possumus intelligere quod dictum est: Et pascua inveniet, id est, et ad ingressum et ad egressum: tamen vere pascua invenient, ubi saturentur qui esuriunt et sitiunt iustitiam . Qualem pascuam invenit, cui dictum est, hodie mecum eris in paradiso  . Sequitur de boni pastoris perfectione sententia Domini, et de mali pastoris fuga quem mercenarium nominat. VERS. , .---Ego sum pastor bonus, inquit. Pastor bonus animam suam ponit pro ovibus suis. Mercenarius autem fugit, quia mercenarius est, et non pertinet ad eum de ovibus.  Loquens Dominus Iesus ovibus suis, et praesentibus et futuris, quae tunc aderant, qui erant ibi. Iam  oves eius erant, quae futurae erant oves eius. Item: praesentibus et futuris, et illis et nobis, et quotquot  etiam post nos fuerint oves eius,  ostendit. Omnes ergo audiant vocem pastoris sui dicentis: Ego sum pastor bonus. Non adderet, bonus, nisi essent pastores mali. Sed pastores mali, ipsi sunt fures et latrones: aut certe, ut multum, mercenarii. Omnes enim hic personas quas posuit, requirere, distinguere et nosse debemus. Aperuit enim iam duas res Dominus, quas quodammodo clausas proposuerat. Iam scimus quia ostium ipse est, scimus quia pastor ipse est. Fures et latrones qui sint, priore sententia patefactum est: nunc autem audivimus mercenarium, audivimus et lupum, nominatus est et ostiarius. In bonis ergo ostium est, ostiarius, pastor et oves: in malis, fures et latrones, mercenarius et lupus. Ostium Dominum Christum accipimus, pastorem ipsum; ostiarium quem? Haec enim duo ipse exposuit; ostiarium nobis quaerendum reliquit. Et quid ait de ostiario? Huic, inquit, ostiarius aperit. Cui aperit? Pastori. Quid aperit pastori? Ostium. Et quis est ipsum ostium? Ipse etiam pastor. Diversa sunt nomina, pastor,, ovis, unum aliquid significantia. Nam ipsius Domini verba paulo ante audivimus: Ego sum ostium; et hic modo lectum est nobis: Ego sum pastor. Qui etiam ab amico sponsi Agnus nominatur, sicut in hoc praesenti Evangelio audivimus: Ecce Agnus Dei, ecce qui tollit peccata mundi. De quo multo ante Propheta praedixit: Tanquam ovis ad occisionem ductus est: quamvis totum corpus suum, oves illius intelligantur. Potest et ille ostiarius intelligi, quia nemo ingreditur vel egreditur, nisi eo aperiente, qui habet clavem David, qui aperit, et nemo claudit; claudit, et nemo aperit. Non ergo pigeat nos secundum quamdam similitudinem, ipsum ostiarium accipere, quem et ostium. Quis est ostiarius, nisi qui aperit? Quis aperit, nisi qui se exponit? dicente seipso de seipso: Ego sum via, et veritas, et vita. Si forte tibi voluntas est aliam quaerere personam ostiarii, Spiritus sanctus est, de quo ipse Dominus discipulis suis ait: Ipse vos docebit omnem veritatem . Ostium quid est? Christus. Christus quid est? Veritas. Quis aperit ostium, nisi qui docet omnem veritatem? Dum Dominus boni pastoris opus ostendere voluit, seipsum proposuit in exemplo dicens: Bonus pastor animam suam ponit pro ovibus suis. Fecit quod monuit, ostendit quod iussit: animam suam posuit pro ovibus suis. Ostensa est nobis de contemptu mortis via quam sequamur, apposita forma cui imprimamur. Primum nobis est exteriora nostra misericorditer ovibus eius impendere; postremum vero, si necesse sit, etiam mortem nostram pro eisdem ovibus ministrare. Qui non dat pro ovibus substantiam suam, quando pro eis daturus est animam suam? Exposuimus, vel magis, Domino docente, intelleximus, quis sit pastor, quis ostium, quis ostiarius, quis etiam et ovis: nec non qui sint fures et latrones cognovimus. Sed modo de mercenario et lupo consideremus, de quibus ipse Dominus dixit: Mercenarius autem, et qui non est pastor, cuius non sunt oves propriae, videt lupum venientem, et dimittit oves, et fugit.  Non pastor, sed mercenarius vocatur, qui non pro amore intimo oves Dominicas, sed ad temporales mercedes pascit. Mercenarius quippe est qui locum pastoris tenet, sed lucra animarum non quaerit: terrenis commodis inhiat, honore praelationis gaudet, temporalibus lucris pascitur, impensa sibi ab hominibus reverentia laetatur. Istae sunt etenim mercedes mercenarii, ut pro eo ipso quod in regimine laborat, hic quod quaerit, inveniat, et ab haereditate gregis in posterum alienus existat. Lupus enim super oves venit, cum quilibet iniustus et raptor fideles quosque atque humiles opprimit. Sed is qui pastor esse videbatur et non erat, relinquit oves et fugit; quia dum sibi ab eo periculum metuit, resistere eius iniustitiae non praesumit. Fugit autem non mutando locum, sed subtrahendo solatium; fugit qui iniustitiam vidit et tacuit; fugit qui se sub silentio abscondit. Sed est alius lupus qui sine cessatione quotidie non corpora, sed mentes dilaniat, malignus videlicet spiritus, qui caulas fidelium insidians circumit, et mortes animarum quaerit. De quo lupo mox subditur: Et lupus rapit, et dispergit oves.  Lupus venit et mercenarius fugit; quia malignus spiritus mentes fidelium in tentatione dilaniat, et is qui locum pastoris tenet, curam sollicitudinis non habet. Animae pereunt, et ipse de terrenis commodis laetatur. Lupus rapit et dispergit oves, cum alium ad luxuriam pertrahit, alium in avaritiam accendit, alium in superbiam erigit, alium per iracundiam dividit, hunc invidia stimulat, illum in fallacia supplantat. Quasi ergo gregem lupus dissipat, cum fidelem populum diabolus per tentationes necat. Sed contra haec mercenarius nullo zelo accenditur, nullo fervore dilectionis excitatur; quia dum sola exteriora commoda requirit, interiora gregis damna negligenter patitur. Unde et mox adiungitur: Mercenarius autem fugit, quia mercenarius est, et non pertinet ad eum de ovibus. Sola ergo causa est ut mercenarius fugiat, quia mercenarius est. Ac si aperte diceretur: Stare in periculo ovium non potest, qui in eo quod ovibus praeest, non oves diligit, sed lucrum terrenum quaerit. Dum enim honorem amplectitur, dum temporalibus commodis laetatur, opponere se contra periculum trepidat, ne hoc quod diligit, amittat. Sed quia Redemptor noster culpas ficti pastoris innotuit, iterum formam cui debeamus imprimi, ostendit dicens: Ego sum pastor bonus: atque subiungit: Et cognosco meas, hoc est, diligo, et cognoscunt me meae. Ac si patenter dicat: Diligentes obsequuntur. Unde mox subiunxit: Sicut novit me Pater, et ego cognosco Patrem, et animam meam pono pro ovibus meis. Ac si patenter dicat: In hoc constat quia et cognosco Patrem et cognoscor a Patre, quia animam meam pono pro ovibus meis; id est, ea charitate qua pro ovibus morior, quantum Patrem diligam ostendo. Quia vero non solum Iudaeam, sed etiam gentilitatem redimere venerat, adiungit: (VERS. .) Et alias oves habeo, quae non sunt ex hoc ovili, et illas oportet me adducere, et vocem meam audient, et fiet unum ovile et unus pastor. Redemptionem nostram qui ex gentili populo venimus Dominus aspexerat, cum se adducere et alias oves dicebat. Hoc quotidie fieri, fratres, aspicitis; hoc reconciliatis gentibus factum hodie videtis. Quasi ex duobus gregibus unum ovile efficit, quia Iudaicum et gentilem populum in sua fide coniungit, Paulo attestante, qui ait: Ipse est pax nostra, qui fecit utraque unum (Ephes. II, ). Dum enim ad aeternam vitam ex utraque natione simplices eligit, ad ovile proprium oves deducit. De quibus profecto ovibus rursum dixit: Oves meae vocem meam audiunt, et ego cognosco eas, et sequuntur me, et ego vitam aeternam do eis; de quibus et paulo superius dicit: Per me si quis introierit, salvabitur, et ingredietur, et egredietur, et pascua inveniet. Ingredietur quippe ad fidem; egredietur vero a fide ad speciem, a credulitate ad contemplationem; pascua autem inveniet in aeterna refectione. Oves ergo eius pascua invenient, quia quisquis illum corde simplici sequitur, aeternae viriditatis pabulo nutritur. Quae autem sunt istarum ovium pascua, nisi aeterna gaudia sempiterne virentis paradisi? Pascua namque electorum sunt, vultus praesens Dei, qui dum sine defectu conspicitur, sine fine mens vitae cibo satiatur. Sequitur: VERS. . ---Propterea me diligit Pater, quia ego pono animam meam, et iterum sumo eam. Quid ait: Propterea me Pater diligit? Quia morior, ut resurgam. Cum magno enim pondere dictum est: Ego. Quia ego, inquit, pono animam meam. Ego pono. Quid est: ego pono? Ego, inquit, illam pono. Non glorientur Iudaei: saevire potuerunt, potestatem habere non potuerunt. Saeviant quantum possunt: si ego noluero ponere animam meam, quid saeviendo facturi sunt? Una responsione prostrati sunt, quando eis dictum est: Quem quaeritis? Dixerunt, Iesum; et ait eis: Ego sum: redierunt retro, et ceciderunt. Qui ceciderunt ad unam vocem Christi morituri, quid facient sub voce [Ms., sub vocem] iudicaturi? Ego, inquit, pono animam meam. Non glorientur Iudaei, quasi qui praevaluerint: ipse posuit animam suam. Sicut potestatem habuit ponendi, ita potestatem resumendi. Quod aliis verbis in hoc ipso Evangelio ostendit, dicens: Solvite templum hoc, et in tribus diebus excitabo illud (Ioan. II, , ): quod evangelista  secutus exposuit: Hoc enim dicebat de templo corporis sui. Et adiunxit discipulos suos haec verba rememorasse, cum resurrexisset Christus a mortuis. Hoc suscitabatur, quod moriebatur; nam Verbum mori non potuit, nec anima illa mortua fuit. Caro tantum mortua est, et resurrexit tertia die. Sed quaerendum est quid sit quod dixit: Ego pono animam meam? Quis posuit? Quem posuit? Quis est qui posuit? Quid est Christus? Verbum et homo. Nec sic homo, ut sola caro: sed quia homo constat ex carne et anima, totus autem homo in Christo. Non enim partem deteriorem suscepisset, et partem meliorem deseruisset: pars quippe hominis melior est anima quam corpus. Quia ergo totus homo in Christo, quid est Christus? Verbum, inquam, et homo. Verbum caro factum est, id est, Deus homo factus est; dicit enim: CAPUT XXVI. Potestatem habere se dicit ponendi ac resumendi animam suam. Facta quoque encaenia in Hierosolymis, et inter multa Pharisaeis sciscitantibus ait: Ego et Pater unum sumus. Et multi crediderunt in eum.  VERS. .---Potestatem habeo ponendi animam meam, et potestatem habeo iterum sumendi eam.  Christus autem, et pro nobis posuit, et quando voluit sumpsit animam suam. Ponere ergo animam mori est. Sicut apostolus Petrus Domino dixit: Animam meam propter te ponam, id est, propter te moriar carne. Caro posuit animam suam, et caro iterum assumpsit animam; non tamen potestate sua caro, sed potestate inhabitantis Verbi Dei. Verbum vero Dei nunquam posuit animam ex eo quam sumpsit eam in unitatem personae sibi, sed a carne anima posita est, et iterum resumpta per potestatem divinitatis. Caro ergo ponit animam suam exspirando. Vide ipsum Dominum in cruce, quid dixit? Sitio . Qui aderant, tinxerunt spongiam in aceto, alligaverunt arundini, et apposuerunt ori eius: quod cum accepisset, ait: Perfectum est. Quid est, Perfectum est? Impleta sunt omnia quae ante mortem futura fuerant prophetata. Et quia potestatem habebat quando vellet ponendi animam suam, posteaquam dixit, Perfectum est, ait evangelista: Et inclinato capite tradidit spiritum. Quod ibi dicitur tradidit, et hic dictum est ponit, quia unum est tradere et ponere. Quis tradidit? Quem tradidit? Spiritum tradidit, caro illum tradidit. Quid est, caro illum tradidit? Caro illum emisit, caro illum exspiravit. Ideo enim dicitur exspirare, extra spiritum fieri; quomodo est exsulare, extra solum fieri. Quod hic dicitur: Potestatem habeo ponendi animam meam, ibi dictum est: Inclinato capite tradidit spiritum, quia spiritus anima est. Cum ergo exit anima a carne, et remanet caro sine anima, tunc homo ponere animam dicitur. Quando Christus animam posuit? Quando Verbum voluit. Principatus enim in Verbo erat: ibi potestas erat, quando poneret caro animam, quando sumeret. Sicut enim unus homo anima et corpus, sic unus Christus Verbum et homo. Anima et corpus duae res sunt, sed unus homo. Verbum et homo duae res sunt, sed unus Christus. Nemo enim titubet in fide, quando audit Dominum dixisse: Potestatem habeo ponendi animam meam. Ponit eam caro, sed ex potestate Verbi; sumit eam caro, sed ex potestate Verbi. Verbum, anima, caro, unus est Christus. Et dum caro occisa fuit, Christus occisus fuit; et dum caro animam resumpsit, Christus animam resumpsit. Quia quidquid ibi factum est in dispensatione humanae salutis, totum unus Christus egit, unus Filius Dei proprius et perfectus, unus Deus verus et omnipotens, homo propter Verbum Deus, Deus propter hominem homo, sicut dictum est: Verbum caro factum est. Sed haec omnia unde implerentur, subsequenti verbo ostendit. Hoc, inquit, mandatum accepi a Patre meo. Verbum non verbo accepit mandatum, sed in Verbo unigenito Patris est omne mandatum. Cum autem dicitur Filius  a Patre accipere, quod substantialiter habet, quomodo dictum est: Sicut habet Pater vitam in semetipso, sic dedit Filio vitam habere in semetipso, cum Filius ipse sit vita: non potestas minuitur, sed generatio ostenditur. Quoniam Pater non quasi ei Filio, qui imperfectus natus est, aliquid addidit, sed ei quem perfectum genuit, omnia gignendo dedit. Ita dedit illi suam aequalitatem, quem non genuit inaequalem. Sed haec loquente Domino, quoniam lux lucebat in tenebris, et tenebrae eam non comprehenderunt. VERS. , .---Dissensio iterum facta est inter Iudaeos propter sermones hos. Dicebant autem multi ex ipsis: Daemonium habet, insanit: quid eum auditis? Istae fuerant densissimae tenebrae.  Alii dicebant: Haec verba non sunt daemonium habentis: nunquid daemonium potest oculos caecorum aperire? Iam istorum oculi coeperant aperiri; et aliquid lucis videre, et veritatis agnoscere. Audivimus patientiam Dei, et inter opprobria Iudaeorum salutis praedicationem, sed illi obdurati, magis eum tentare aggressi sunt, quam verbis illius obedire. Facta sunt, inquit evangelista, encaenia in Hierosolymis, et hiems erat, et ambulabat Iesus in templo in porticu Salomonis.  Encaenia autem vocabatur solemnitas dedicationis templi, quam populus Dei ex antiqua Patrum traditione per annos singulos celebrare consueverat. Sed notandum est quod haec encaenia, quae hic leguntur, non ad primam templi dedicationem, sed ad ultimam pertinent; quod ex eo facile colligitur, quia hieme facta referuntur. Prima siquidem eiusdem templi dedicatio a Salomone tempore autumni ; secunda autem a Zorobabel et Iesu sacerdote tempore veris; tertia a Iuda Machabaeo tempore hiemis est facta, quando specialiter constitutum esse legitur, ut eadem dedicatio per omnes annos in memoriam solemnibus renovaretur officiis. Quae etiam ad tempus usque Dominicae incarnationis observata fuisse, sicut modo, cum legeretur Evangelium, audivimus. Quae etiam dedicatio salubri consuetudine in Ecclesiis Christi servari moderno tempore dignoscitur. Considerandum est quare evangelista dixerit, haec encaenia hiemis tempore facta esse? Omnino propter duritiam Iudaeorum et infidelitatem, quae frigoris nomine saepe designari legitur. VERS. .---Et ambulabat Iesus in templo in porticu Salomonis. Si ergo Dei Filius ambulare voluit in templo, in quo caro et sanguis brutorum animalium offerebatur, multo magis nostram orationis domum, ubi carnis ipsius ac sanguinis sacramenta celebrantur, visitare gaudebit. Si perambulare non despexit porticum, in qua rex quondam mortalis ac terrenus, quamvis potentissimus ac sapientissimus ad orandum stare solebat, quanto magis penetralia cordium nostrorum invisere atque illustrare desiderat, si tamen ea porticum esse Salomonis, hoc est, si ea timorem suum qui est initium sapientiae habere perspexerit? Neque enim putandum est quia domus solummodo in qua ad orandum vel ad mysteria celebranda convenimus templum sit Domini, et non ipsi qui in nomine Domini convenimus multo amplius templum eius appellemur et simus, cum manifeste dicat Apostolus: Vos estis templum Dei vivi, sicut dicit Deus: Inhabitabo in eis, et inter illos ambulabo . Ostendit vero evangelista, cur dixisset: Hiemis tempore. Tunc, inquit, circumdederunt eum Iudaei. Circumdederunt itaque eum tentationis gratia, non veritatis agnoscendae voluntate, et dicebant: Quousque animam nostram tollis? Si tu es Christus, dic nobis palam. Haec vero non veritatem fidei inquirendo, sed illi quem interrogabant, insidiando et calumniam instruendo dicebant, ut invenirent quomodo accusarent eum, nolentes eum credere Deum, sed hominem purum tantummodo futurum, et regem caeteris omnibus excelsiorem esse venturum. Qua etiam dementia posteriorum usque in praesens, et donec Antichristum pro Christo suscipiant, errare non cessant. Et si se Dominus Iesus Christum esse responderet, cogitabant eum tradere potestati praesidis puniendum, quasi contra Augustum repugnans, illicitum sibi usurparet imperium. Sed ipse nostrae saluti consulens, propter quos haec scribenda erant, ita responsum temperavit suum, ut et calumniatorum ora concluderet, et quia Christus est,  fidelibus aperta voce panderet. Illi enim de homine Christo quaerebant: ipse autem divinitatis suae, qua aequalis est Patri, palam mysteria narrat. Quid ergo Iudaei circumdantes Dominum dixerunt videamus. Quousque, inquiunt, animam nostram tollis? Si tu es Christus, dic nobis palam. Non venit Christus in se credentibus animam tollere, sed animam vivificare. Sed ipsi sibi Iudaei animam per infidelitatem tulerunt, qui tentare Christum, non in Christum credere congregati sunt. Respondit eis Iesus: Loquor vobis, et non creditis. Proprie ostendit quis esset, dum dixit: Loquor vobis, id est, Verbum Dei coaeternum Patri: quia opera quae facit in nomine Patris testimonium perhibent quod est Filius Dei, qui gloriam suam non quaesivit, sed eius qui misit illum, quia una est gloria Patris et Filii. Sed hanc fidem corda infidelium accipere nequiverunt, de quibus ait: Sed vos non creditis; causamque reddit cur non crederent: Quia non estis ex ovibus meis.  Oves sunt credendo, oves sunt pastorem sequendo, oves sunt redemptorem non contemnendo; oves sunt per ostium intrando, oves sunt exeundo, et pascua inveniendo. Quomodo ergo istis dixit: Non estis ex ovibus meis? Quia videbat eos ad sempiternam futuros perditionem , non ad vitam aeternam sui sanguinis pretio comparatos. Oves meae vocem meam audiunt, et ego cognosco eas, et sequuntur me, et ego vitam aeternam do eis. Dicit enim: Cognosco eas. Consuetudo sanctae Scripturae est dicere Dominum nosse, quidquid elegit, Apostolo dicente: Novit Dominus, qui sunt eius; et illud nescire, quod non approbat dignum vitae aeternae. Unde et ad impios dicturus erit: Non novi vos. Sequitur de ovibus: Et ego vitam aeternam do eis. Haec sunt pascua quae superius promisit ovibus suis, ubi nulla herba arescit, totum viret, totum viget, totum integrum permanet; et quidquid semel accipitur, semper habetur. Et non peribunt in aeternum. Hic subaudiendum est, quomodo vos peribitis, quia non estis ex ovibus meis. Et non rapiet eas quisquam de manu mea, id est, de potestate mea. VERS. .---Pater meus, quod dedit mihi, maius est omnibus. Quod dedit Pater Filio maius est omnibus, ut ipse illi esset unigenitus Filius, aequalis, consubstantialis. Quid est quod dedit? Utique gignendo dedit, quia non minorem sibi genuit, non tempore posteriorem, sed coaeternum, sine initio temporis semper Deum. Non est dicendum, non erat, antequam natus erat: nunquam enim non natus erat, qui Patri coaeternus erat. Qui sapit, capit; qui non capit, credat: nutriatur fide, ut possit capere Verbum Dei, quia Verbum Filius. Semper ergo Filius, et semper aequalis. Non enim crescendo, sed nascendo aequalis est, qui semper natus de Patre Filius, de Deo Deus, de aeterno coaeternus. Pater autem non de Filio Deus: Filius de Patre Deus. Ideo Pater Filio gignendo dedit ut Deus esset; gignendo dedit ut aequalis esset, hoc est, quod maius est omnibus. Ideo transcendit iste Ioannes omnes altitudines creaturarum, et millia exercitus angelorum, et magna omnia, et pervenit ad illud quod maius est omnibus, et dixit: In principio erat Verbum, et Verbum erat apud Deum, et Deus erat Verbum . Hoc est, quod maius omnibus est, id est, ut sim Verbum eius, ut sim unigenitus Filius eius, ut sim splendor lucis eius. Ideo nemo rapiet oves de manu mea, et nemo potest rapere de manu Patris mei. Manus Patris et manus Filii, una manus est, id est, una potestas: quia una divinitas, una maiestas, una aeternitas, una aequalitas. Quam videlicet aequalitatem, ipse Dominus in divinitate habuit, priusquam mundus esset apud Patrem, ipse in humilitate ex tempore incarnationis accepit. Et nemo potest rapere de manu Patris mei.  Aperte dans intelligi unam atque indissimilem esse manum hoc est, virtutem suam et Patris; atque ideo Christum se esse credendum, quia non sicut caeteri sancti factus per gratiam ex tempore, sed verus semper exstiterit Filius Dei. Quod etiam sequenti sententia luce clarius aperit, dicens: Ego et Pater unum sumus. Unum, inquit, sumus, una nobis substantia, una est divinitas, una aeternitas, perfecta  aequalitas, dissimilitudo nulla. Quibus profecto verbis non praesentem solummodo Iudaeorum quaestionem, qua an ipse esset Christus interrogabant, explicavit, sed etiam haereticorum perfidiam quam futuram praevidit, quantum sit execranda monstravit. Conticescat Sabellius audiens: Ego et Pater, qui unam personam Patris et Filii prava doctrina disseruit; nam ego et Pater, duae sunt personae. Item erubescat Arius audiens: Unum sumus, qui duas naturas in Patre et Filio astruit, dum unum unam naturam significat, sicut sumus, duas personas. Sequamur apostolicam fidem, quam beatus Petrus princeps apostolorum confessus est: Tu es Christus Filius Dei vivi.  Iudaei videlicet verba Domini audientes, et hucusque sustinuerunt; dum vero ait: Ego et Pater unum sumus, non pertulerunt, sed more suo duri ad lapides cucurrerunt, sicut evangelista dicit: Tulerunt lapides, ut lapidarent eum. Dominus qui [Ms., quia] non patiebatur, quod nolebat pati, et non est passus, nisi quod voluit pati, adhuc eos lapidare cupientes alloquitur. Sustulerunt Iudaei lapides, ut lapidarent illum. VERS. , .---Respondit eis Iesus: Multa opera bona ostendi vobis ex Patre meo, propter quod eorum opus me lapidatis? Et illi responderunt: De bono opere non lapidamus te, sed de blasphemia, quia tu homo cum sis, facis te ipsum Deum. Ad illud hoc responderunt, quod dixerat: Ego et Pater unum sumus. Ecce Iudaei intellexerunt quod Ariani non intelligunt. Ideo enim irati sunt, quoniam senserunt non posse dici, Ego et Pater unum sumus, nisi ubi aequalitas est Patris et Filii. Dominus autem vidit quid responderet pravis. Vidit eos non ferre splendorem veritatis, et eos tentavit in verbis [Aug., et eum temperavit in verbis]. Nonne scriptum est in lege vestra; id est, vobis data: Quia ego dixi, dii estis? Deus dicit per Prophetam in psalmo hominibus: Ego dixi, Dii estis ; et legem appellavit Dominus generaliter omnes illas Scripturas: quamvis alibi specialiter dicat legem, a prophetis eam distinguens, sicuti est: Lex et prophetae usque ad Ioannem. Et in his duobus praeceptis tota lex pendet et prophetae. Aliquando autem in tria distribuit easdem Scripturas, ubi ait: Oportebat impleri omnia quae scripta sunt in lege, et prophetis, et psalmis de me. Nunc vero etiam psalmos legis nomine nuncupavit, ubi scriptum est: Ego dixi, dii estis. Si illos dixit deos, ad quos sermo Dei factus est, et non potest solvi Scriptura: quem Pater sanctificavit et misit in mundum, vos dicitis blasphemare, quia dixi, Filius Dei sum? Si sermo Dei factus est ad homines, ut dicerentur dii, ipsum Verbum Dei, quod est apud Deum, quomodo non est Deus? Si per sermonem Dei fiunt homines dii; si participando fiunt dii; unde participant, non est Deus? Si lumina illuminata dii sunt, lumen quod illuminat quomodo non est Deus? Si calefacti quodammodo igne salutari dii efficiuntur, unde calefiunt, non est Deus? Accedis ad lumen, illuminaris, et inter filios Dei numeraris; si recedis a lumine, obscuraris, et in tenebris computaris: illud tamen nec accedit ad se, quia non recedit a se. Si ergo vos deos facit sermo Dei, quomodo non est Deus Verbum Dei? Pater ergo sanctificavit Filium suum, et misit in mundum. Forte aliquis dicat: Si Pater eum sanctificavit, aliquando non sanctus? Sic sanctificavit, quomodo genuit: ut enim sanctus esset, gignendo ei dedit, quia sanctum eum genuit. Nam si quod sanctificatur, ante non erat sanctum, quomodo dicimus Deo Patri: Sanctificetur nomen tuum? VERS. , .---Si non facio opera Patris mei, nolite credere mihi. Si autem facio, et si mihi non vultis credere, operibus credite. Ut agnoscatis et credatis, quia in me est Pater, et ego in illo. Quomodo possunt dicere homines. Si enim bene cogitemus, in Deo sumus; et si bene vivamus, Deus in nobis est: fideles, participantes eius gratiam, illuminati ab ipso, in illo sumus, et ipse in nobis. Sed non sic unigenitus Filius: ille in Patre, et Pater in illo, tanquam aequalis in eo cui est aequalis. Denique nos aliquando possumus dicere: In Deo sumus, et Deus in nobis; nunquid possumus dicere: Ego et Deus unum sumus? In  Deo es, quia Deus te continet; Deus est in te, quia templum Dei factus es. Sed nunquid quia in Deo es et Deus est in te, potes dicere: Qui me videt, Deum videt: quomodo Unigenitus dixit: Qui me videt, videt et Patrem. Ego et Pater unum sumus? Agnosce proprium Domini, et munus servi. Proprium Domini est aequalitas Patris; munus servi est participatio Salvatoris. Quaerebant ergo eum apprehendere. Utinam apprehenderent, sed credendo et intelligendo, non saeviendo et occidendo. Quaerebant ergo eum apprehendere; dum eum apprehendere voluerunt, quid eis fecit? Exivit de manibus eorum. Non eum apprehenderunt, quia manus fidei non habuerunt: et quia noluit qui potestatem habuit animam suam ponere, non apprehenderunt eum; dum autem voluit, apprehensus est ab eis manibus iniquitatis. (VERS. , .) Et abiit iterum trans Iordanem ad eum locum ubi erat Ioannes baptizans primum; et mansit ibi, et multi venerunt ad eum, et dicebant: Quia Ioannes quidem signum fecit nullum. Meministis vobis dictum de Ioanne, quia lucerna erat, et diei testimonium perhibebat. Quid ergo isti dixerunt apud se? Nullum, inquiunt, miraculum ostendit Ioannes: non daemonia fugavit, non expulit febrem, non caecos illuminavit, non mortuos suscitavit, non tot millia hominum de quinque vel septem panibus satiavit, non super mare ambulavit, non ventis et fluctibus imperavit; nihil horum fecit Ioannes; et totum quidquid dicebat, huic testimonium perhibebat. Per lucernam veniamus ad diem. Ioannes nullum signum fecit. Omnia enim quaecunque dixit Ioannes de hoc, vera erant. Ecce quid apprehenderunt, non quomodo Iudaei volebant apprehendere discedentem, apprehenderunt isti permanentem. Denique quid sequitur? Et multi crediderunt in eum. CAPUT XXVII. Lazarum amicum suum iam quatriduanum mortuum dormire dicit. Quem magna voce clamando resuscitans, solvi iubet simul et abire, plurimis credentibus ex Iudaeis.  CAPUT XI, VERS. .---Erat autem quidam languens Lazarus a Bethania de castello Mariae et Marthae.  Plurima vero in hoc miraculo resuscitati Lazari manifesta sunt. Expositionem in singulis non quaeramus, ut liberius necessaria pertractemus. In superiori lectione meministis quod Dominus exiit de manibus eorum qui lapidare eum voluerant, et discessit trans Iordanem ubi Ioannes baptizabat. Ibi ergo Domino constituto, infirmabatur in Bethania Lazarus, quod castellum erat proximum Hierosolymis. Maria autem erat quae unxerat Dominum unguento, et extersit pedes eius capillis suis, cuius frater Lazarus infirmabatur. Miserunt ergo sorores eius ad eum dicentes. Iam intelligimus quo miserunt, ubi erat Dominus: quoniam absens erat, trans Iordanem scilicet. Miserunt ad Dominum, nuntiantes quod aegrotaret frater earum, ut si dignaretur veniret, et eum ab aegritudine liberaret. Ille distulit sanare, ut posset resuscitare. Quid ergo nuntiaverunt sorores eius? Domine, ecce quem amas infirmatur. Non dixerunt, Veni: amanti enim tantummodo nuntiatum fuit. Non ausae sunt dicere, Veni et sana; non sunt ausae dicere, ibi iube, et hic fiet. Cur enim non et istud, si fides illius centurionis inde laudatur? Ait enim: Non sum dignus ut intres sub tectum meum, sed tantum dic verbo, et sanabitur puer meus (Matth. VIII, ). Nihil horum istae, sed tantummodo: Domine, ecce quem amas infirmatur. Sufficit ut noveris; non enim amas et deseris. Dicit aliquis: Quomodo per Lazarum peccator significabatur, et a Domino sic amabatur? Audiat eum dicentem: Non veni vocare iustos, sed peccatores. Si enim peccatores Dominus non amaret, de coelo ad terram non descenderet [Ms., nequaquam eos vocaret; al. non eos vocare venisset].  VERS. .---Audiens autem Iesus dixit illis: Infirmitas haec non est ad mortem, sed pro gloria Dei, ut glorificetur Filius Dei per eam. Talis glorificatio ipsius non ipsum auxit, sed nobis profuit. Hoc ergo ait: Non est ad mortem, quia ipsa mors non est ad mortem, sed potius ad miraculum: quo facto crederent homines in Christum, et vitarent veram mortem. Sane videte quemadmodum tanquam ex obliquo Dominus Deum se dixit, propter quosdam qui negant. Nam sunt haeretici qui hoc negant quod Filius Dei sit Dominus. Ecce audiant: Infirmitas ergo haec, inquit, non est ad mortem, sed pro gloria Dei. Qua gloria? Cuius Dei? Audi quid sequitur: Ut glorificetur Filius Dei. Infirmitas ergo haec, inquit, non est ad mortem, sed pro gloria Dei, ut glorificetur Filius Dei per eam. Per quam? Per illam infirmitatem. Diligebat autem Iesus Martham et sororem eius Mariam, et Lazarum. Ille languens, illae tristes, omnes dilecti. Sed diligebat eos, et languentium salvator, imo etiam mortuorum suscitator, et tristium consolator. Ut ergo audivit quod infirmabatur, tunc quidem mansit in eodem loco duobus diebus. Nuntiaverunt ergo illae, mansit illic ille. Tandiu tempus ductum est, quousque quatriduum compleretur. Non frustra, nisi quia forte, imo quia certe, et ipse numerus dierum intimat aliquod sacramentum. Deinde post haec dicit discipulis suis: Eamus in Iudaeam iterum ubi pene fuerat lapidatus; qui propterea inde discessisse videbatur, ne lapidaretur. Discessit enim ut homo, sed in redeundo quasi oblitus infirmitatem, ostendit potestatem. Eamus, inquit, in Iudaeam. Denique hoc dicto, videte quemadmodum discipuli territi fuerunt. Dicunt ei discipuli: Rabbi, nunc quaerebant te lapidare Iudaei, et iterum vadis illuc? Respondit Iesus: Nonne duodecim horae sunt diei? Quid sibi vult ista responsio? Illi dixerunt: Modo te volebant lapidare Iudaei, et iterum vadis illuc, ut te lapident? Et Dominus: Nonne duodecim horae sunt diei? VERS. .---Si quis ambulaverit in die, non offendit, quia lucem huius mundi videt. Si autem ambulaverit in nocte, offendit, quia lux non est in eo. De die quidem locutus est, sed ad nostram intelligentiam , quasi adhuc nox est. Invocemus diem, ut repellat noctem, et cor lumine illustret. Quid enim Dominus dicere voluit? Quantum mihi videtur, quantum subiacet [Aug., sublucet] altitudo, profunditasque sententiae, redarguere voluit dubitationem illorum et infidelitatem. voluerunt enim consilium dare Domino ne moreretur, qui venerat mori, ne ipsi morerentur. Sic etiam quodam alio loco Petrus sanctus diligens Dominum, sed adhuc non plene intelligens cur venisset, timuit ne moreretur, et vitae displicuit, id est, ipsi Domino. Cum ergo vellent dare consilium homines Deo, discipuli magistro, servi domino, aegroti medico, corripuit eos et ait: Nonne duodecim horae sunt diei? Si quis ambulaverit in die, non offendit. Me sequimini, si non vultis offendere; nolite mihi consilium dare, quos a me consilium oportet accipere. Quo ergo pertinet: Nonne duodecim horae sunt diei? Quia ut diem se esse ostenderet, duodecim discipulos elegit. Si ergo sum, inquit, dies, et vos horae, nunquid horae diei consilium dant? Horae diem sequuntur, non horas dies. Si ergo illi horae, quid ibi Iudas; et ipse inter duodecim horas? Si hora erat, lucebat; si lucebat, quomodo diem ad mortem tradebat? Sed Dominus in hoc verbo, non ipsum Iudam, sed successorem ipsius praevidebat. Iuda enim cadente, successit Matthias, et duodenarius numerus mansit. Non enim frustra duodecim discipulos elegit, nisi quia ipse spiritalis est dies. Sequantur ergo horae diem, praedicent horae diem, horae illustrentur a die, horae illuminentur a die, et per horarum praedicationem credat mundus in diem. Hoc ergo ait de compendio: Me sequimini, si non vultis errare. Et post hoc dicit eis: Lazarus amicus noster dormit, sed vado, ut a somno excitem eum. Verum dixit. Sororibus mortuus erat, Domino dormiebat. Hominibus mortuus erat, qui eum suscitare non poterant: nam Dominus tanta facilitate suscitabat de sepulcro, quanta tu non excitas dormientem de lecto. Ergo secundum potentiam suam dixit dormientem, quia et alii mortui dicti sunt in Scripturis saepe dormientes, sicut Apostolus dicit: De dormientibus autem nolo  vos ignorare, fratres, ut non contristemini, sicut et caeteri, qui spem non habent. Ideo et ipse dormientes appellavit, quia resurrecturos pronuntiavit. Et in alio loco: Omnes quidem dormiemus, sed non omnes resurgemus; mortem nostram dormitionis nomine significans. Nam corpus dum deseritur ab anima, dormit in sepulcro, resuscitandum in novissimo die: Animae vero, dum deserunt corpora, diversas receptiones habent: gaudium bonae, malae tormenta; sed cum facta fuerit resurrectio, et bonorum gaudium amplius erit, et malorum tormenta graviora, quando cum corpore torquebuntur. Dum Dominus de dormitione amici dixerat discipulis, responderunt quomodo intellexerunt. Domine, si dormit, salvus erit. Solent enim esse somni aegrotantium salutis indicium. Dixerat autem Iesus de morte eius; illi autem putaverunt quia de dormitione somni diceret. Tunc ergo dixit eis Iesus manifeste. Subobscure enim dixerat, dormit. Ait ergo manifeste: Lazarus mortuus est, et gaudeo propter vos, ut credatis quia non eram ibi, sed scio quia mortuus est. Aeger enim, non mortuus fuerat nuntiatus. Sed quid lateret eum qui creaverat et ad cuius manus anima morientis exierat? Hoc est quod ait: Gaudeo propter vos, ut credatis quia non ibi eram: ut iam inciperent admirari, quia Dominus potuit dicere mortuum, nec viderat, nec audierat. Ubi sane meminisse debemus, quod adhuc etiam ipsorum discipulorum qui in eum iam crediderant, miraculis aedificabatur fides: non ut ea quae non erat, esse inciperet, sed ut ea quae iam esse coeperat, cresceret; quamvis tali verbo usus sit, quasi tunc credere inciperent. Non enim ait: Gaudeo propter vos, ut vestra fides augeatur sive firmetur; sed ut credatis: quod intelligendum est, ut amplius robustiusque credatis. VERS. , .---Sed eamus ad eum. Dixit ergo Thomas, qui dicitur Didymus, ad condiscipulos suos: Eamus et nos, ut moriamur cum eo. Venit itaque Iesus, et invenit eum quatuor dies iam in monumento habentem. De quatuor diebus multa quidem dici possunt, sicut se habent obscura Scripturarum, quae pro diversitate intelligentium multos sensus pariunt. Dicamus et nos quid nobis videatur significare mortuus quatriduanus. Quomodo enim in illo caeco intelligimus quodammodo humanum genus, sic forte et in isto mortuo multos intellecturi sumus: diversis enim modis una res significari potest. Homo quando nascitur, iam cum morte nascitur, quia de Adam peccatum trahit. Unde dicit Apostolus: Per unum hominem peccatum intravit in mundum, et per peccatum mors: et ita in omnes homines pertransiit, in quo omnes peccaverunt. Ecce habes unum diem mortis, peccatum, quod homo trahit de mortis propagine. Deinde crescit, incipit accedere ad rationales annos, ut legem sapiat naturalem, quam homines habent in corde fixam: quod tibi fieri non vis, alii ne feceris. Nunquid hoc de paganis dicitur, et non in natura ipsa quodammodo legitur? Furtum vis pati? utique non vis. Ecce lex in corde tuo: quod non vis pati, facere noli. Et hanc legem transgrediuntur homines: ecce alter dies mortis. Data est etiam lex divinitus per famulum Dei Moysen: dictum est illis [Aug. et Ms., illic]: Non occides; non moechaberis; non falsum testimonium dices; honora patrem et matrem; non concupisces rem proximi tui. Ecce lex scripta est, et ipsa contemnitur: adde tertium diem mortis. Quid restat? Venit ad Evangelium, praedicatur regnum coelorum, diffamatur ubique Christus, minatur gehennam, vitam promittit aeternam, et ipse contemnitur. Transgrediuntur homines Evangelium: ecce quartus dies mortis. Merito iam putet. Nunquid et talibus neganda est misericordia? Absit. Etiam ad tales Dominus excitandos non dedignatur accedere.  Multi autem ex Iudaeis venerant ad Martham et Mariam, ut consolarentur  eas de fratre suo. Martha ergo, ut cognovit quia Iesus venit, occurrit illi. Maria autem domi sedebat. Dixit ergo Martha ad Iesum: Domine, si fuisses hic, frater meus non esset mortuus. Sed et nunc scio, quia quaecunque poposceris a Deo, dabit tibi Deus. Non dixit: Sed et modo rogo te, ut suscites fratrem meum. Unde enim sciebat si frater eius resurgeret, quod utile fuerat [Al., ut si ille adesset. Aug., si fratri eius resurgere utile fuerit]? Hoc tantum dixit: Scio, quia potes; si vis, facis: utrum autem facies [Ms., facias], iudicii tui est, non praesumptionis meae. Sed et nunc scio, quia quaecunque poposceris a Deo dabit tibi Deus. VERS. -.---Dicit illi Iesus: Resurget frater tuus. Dicit ei Martha: Scio quia resurget in resurrectione in novissimo die. De illa resurrectione secura sum: de hac incerta sum. Dicit ei Iesus: Ego sum resurrectio et vita. Dicis: Resurget frater meus in novissimo die; verum est: sed per quem tunc resurget, potest et modo resurgere, quia ego sum resurrectio et vita. Ideo resurrectio, quia vita: qui credit in me, non morietur in aeternum. Quid est hoc? Qui credit in me, etiam si mortuus fuerit, vivet: sicut Lazarus mortuus est, et vivit; quia non est Deus mortuorum, sed vivorum. De olim mortuis patribus, hoc est, de Abraham, de Isaac, de Iacob, tale responsum Iudaeis dedit. Ego sum Deus Abraham, et Deus Iacob. Non est Deus mortuorum, sed vivorum: omnes enim illi vivunt. Crede ergo, et si mortuus fueris, vives; si autem non credis, et cum vivis, mortuus es. Unde est ergo mors in anima? Quia non est fides in ea. Unde est mors in corpore? Quia non est ibi anima. Ergo animae tuae vita  fides est. Sicut anima corporis vita est corporis, ita fides animae vita est animae. Qui credit in me, inquit, etiam si mortuus fuerit in carne, vivet in anima, donec resurget caro, nunquam postea moritura. Hoc est, qui credit in me, licet moriatur, vivet: et omnis qui vivit in carne, et credit in me, et si morietur ad tempus propter mortem carnis, non morietur in aeternum propter vitam spiritus et immortalitatem resurrectionis. Hoc est quod ait: Et omnis qui vivit et credit in me, non morietur in aeternum. VERS. .---Credis hoc? Ait illi: Utique, Domine. Ego credidi quia tu es Christus Filius Dei, qui in hunc mundum venisti. Quando hoc credidi [Aug. repetit voc. credidi] quia tu es resurrectio, credidi quia tu es vita, credidi quia qui credit in te, et si moriatur, vivet; et qui vivit et credit, non morietur in aeternum. Et cum haec dixisset, abiit et vocavit Mariam sororem suam silentio, dicens: Magister adest, et vocat te. Advertendum est, quemadmodum suppressam vocem silentium nuncupavit. Nam quomodo siluit, quae dixit: Magister adest, et vocat te? Advertendum est etiam quemadmodum evangelista non dixerit, ubi vel quando vel quomodo Mariam Dominus vocaverit. Ut hoc in verbis Marthae potius intelligeretur, narrationis veritatem servat .  Illa ut audivit, surgit cito, et venit ad eum. Nondum venerat Iesus in castellum, sed erat adhuc in illo loco, ubi occurrerat ei Martha. Iudaei igitur qui erant cum illa in domo, et consolabantur eam, cum vidissent Mariam, quia cito surrexit et exiit, secuti sunt eam, dicentes: Quia vadit ad monumentum, ut ploret ibi. Quare hoc pertinuit evangelistam narrare?  videamus quae occasio fecerit ut plures ibi essent, quando Lazarus resuscitatus est. Putantes enim Iudaei, propterea illam festinare, ut doloris sui solatium lacrymis quaereret, secuti sunt eam, ut tam grande miraculum quatriduani mortui resurgentis testes plurimos inveniret. Maria ergo cum venisset ubi erat Iesus, videns eum, cecidit ad pedes eius, et dixit ei: Domine, si hic fuisses, frater meus non esset mortuus. Iesus ergo, ut vidit eam plorantem, et Iudaeos qui cum illa erant plorantes, fremuit spiritu, et turbavit semetipsum, et dixit: Ubi posuistis eum? Aliquid nobis insinuavit fremendo spiritu, et turbando seipsum. Quis enim eum posset nisi ipse turbare? Itaque primo hic attendite potestatem, et sic inquirite significationem. Turbaris tu nolens, turbatur Christus, quia voluit. Esurivit Iesus, verum est, quia voluit; dormivit Iesus, verum est, quia voluit; contristatus est Iesus, verum est, sed quia voluit; mortuus est Iesus, verum est, sed quia voluit. In illius potestate erat sic vel sic affici. Verbum  enim  animam suscepit, et carnem, totius hominis sibi coaptans in personae unitate naturam. Nam et animae apostolorum Pauli et Petri verbo illustratae sunt; aliorum apostolorum, sanctorum, prophetarum Verbo illustratae sunt animae: sed de nulla dictum est: Verbum caro factum est; de nullo dictum est: Ego et Pater unum sumus. Anima Christi et caro Christi, cum Verbo Dei una persona est, unus Christus est. Ac per hoc ubi summa potestas, ibi secundum voluntatis nutum turbatur infirmitas. Hoc est, turbavit semetipsum. Dixi potestatem, attende significationem. Magnus reatus est, quem mortis quatriduanae illa significat sepultura [Aug., Magnus reus est, quem mortis quatriduum, et illa significat sepultura]. Quid est ergo quod turbat semetipsum Christus, nisi ut significet tibi quomodo turbari tu debeas, cum tanta mole peccati gravaris et premeris? Attendisti enim te, vidisti te reum; computasti tibi: Illud feci, et pepercit Deus; illud commisi, et distulit me; Evangelium audivi, et contempsi. Dic, dic lacrymando, baptizatus sum, et iterum ad eadem revolutus sum: quid facio? quo eo? unde evado? Quando ista dicis, iam fremit Christus, quia fides fremit. In voce frementis apparet spes resurgentis. Ubi ipsa fides intus, ibi est Christus fremens; si fides in nobis, Christus in nobis. Quid enim aliud ait Apostolus: Habitare Christum per fidem in cordibus vestris? Ergo si fides tua in Christo, Christus est in corde tuo. Ergo fremat Christus in corde tuo. Flevit ergo Christus amicum mortuum, quem venit resuscitaturus. Quare enim flevit, nisi quia hominem flere docuit oppressum pondere peccatorum? Quare fremuit et turbavit semetipsum, nisi quia fides hominis sibi merito displicentis fremere admodum debet in accusationem malorum operum, ut violentiae poenitentis cedat consuetudo peccandi? Et dixit: Ubi posuistis eum? Scis quia mortuus sit, et ubi sepultus ignoras? Et ista significatio est. Non ausus sum dicere, nescit: quid enim ille nescit? Sed quasi nescit. Unde hoc probamus? Dominum audi dicturum in iudicio: Non novi vos, discedite a me. Quid est, Non vos novi? Non vos video in luce mea, non vos video in illa iustitia quam novi. Sic et hic tanquam nesciens talem peccatorem, dixit: Ubi posuistis eum? Talis est vox Dei in paradiso, posteaquam peccavit Adam, Ubi es? Dicunt ei: Domine, veni et vide. Quid est, vide? Miserere. Videt enim Dominus, quando miseretur. Unde illi dicitur: Vide humilitatem meam, et laborem meum, et dimitte omnia peccata mea. Lacrymatus est Iesus. Dixerunt ergo Iudaei: Ecce quomodo amabat eum. Quid est, amabat eum? Non veni vocare iustos, sed peccatores in poenitentiam. Quidam autem dixerunt ex ipsis: Non poterat hic qui aperuit oculos caeci, facere ut hic non moreretur? Qui noluit facere ut non moreretur, plus est quod facturus est, ut mortuus suscitetur. Iesus rursus fremens in semetipso, venit ad monumentum. Fremit et in te, si disponis reviviscere. Omni homini dicitur, qui premitur pessima consuetudine: Venit ad monumentum. Erat autem spelunca, et lapis superpositus erat ei. Mortuus sub lapide, reus sub lege. Scitis enim quia lex, quae data est Iudaeis, in lapide scripta est. Omnes autem rei sub lege sunt: bene viventes enim in lege non sunt. Iusto lex posita non est. Quid est ergo lapidem removere? Gratiam praedicare. Apostolus enim Paulus ministrum se dicit novi testamenti, non litterae, sed spiritus. Nam littera, inquit, occidit, spiritus autem vivificat. Littera occidens, quasi lapis est premens. Removete, inquit, lapidem. Removete legis pondus, gratiam praedicate. Dicit ei Martha, soror eius qui mortuus fuerat: Domine, iam fetet, quatriduanus enim est. Dicit ei Iesus: Nonne dixi tibi, quoniam si credideris, videbis gloriam Dei? Quid est, videbis gloriam Dei? Quia et putentem et quatriduanum suscitat. Omnes enim peccaverunt, et egent gloria Dei. Et ubi abundavit peccatum, superabundavit gratia (Rom. V, ). .---Tulerunt ergo lapidem. Iesus autem elevatis sursum oculis dixit: Pater, gratias ago tibi, quoniam audisti me. Ego autem sciebam, quia semper me audis, sed propter populum qui circumstat, dixi, ut credant quia tu me misisti. Haec cum dixisset,  voce magna clamavit. Fremuit, lacrymavit, voce magna clamavit. Quam difficile surgit, quem moles malae consuetudinis premit. Sed tamen surgit, occulta gratia intus vivificatus: surgit post vocem magnam. Quid est factum? Voce magna clamavit: Lazare, veni foras. Et statim prodiit qui fuerat mortuus, ligatus pedes et manus institis, et facies illius sudario erat ligata. Quomodo processit ligatis pedibus miraris, et non miraris quia resurrexit quatriduanus? In utroque potentia Domini erat, non vires mortui. Processit, et adhuc ligatus est: adhuc involutus, tamen foras iam processit. Quid significat? Quando contemnis, mortuus iaces; et si tanta quanta dixi contemnis, sepultus iaces: quando confiteris, tunc procedis. Quid est enim procedere, nisi ab occultis velut exeundo manifestari? Sed ut confitearis, Deus facit voce magna clamando, id est, magna gratia vocando. Ideo cum processisset mortuus adhuc ligatus, confitens et adhuc reus, ut solverentur peccata eius, ministris hoc dixit Dominus: Solvite illum, et sinite abire. Quid est, Solvite, et sinite abire? Quae solveritis in terra, erunt soluta et in coelis. Potuit enim ligamenta solvere, qui mortuum resuscitavit: sed propter unitatem sanctae Dei Ecclesiae, et individuam charitatem, dicitur ministris, id est, discipulis Christi: Solvite eum, quia sine unitate catholicae fidei et charitate ecclesiasticae sanctitatis, peccata non solvuntur.  Multi autem ex Iudaeis, qui venerant ad Mariam, et viderunt quae fecit Iesus, crediderunt in eum. Quidam autem ex ipsis abierunt ad Pharisaeos, et dixerunt quae fecit Iesus. Non omnes ex Iudaeis qui convenerant ad Mariam, crediderunt: sed tamen multi. Quidam vero ex eis, sive ex Iudaeis qui convenerant, sive ex eis qui crediderant, abierunt ad Pharisaeos, et dixerunt eis quae fecit Iesus; sive annuntiando, ut et ipsi crederent; sive potius prodendo, ut saevirent. Sed quomodolibet, et a quibuslibet, ad Pharisaeos ista prolata sunt. CAPUT XXVIII. Pontifices adversus eum concilium colligunt, in quo Caiphas, unum debere pro populo mori, ne cuncti perirent, prophetizat. Et ante sex dies Paschae de unguenti super pedes Domini profusi pretio murmur arguitur Iudae.  VERS. .---Collegerunt ergo pontifices et Pharisaei concilium, et dicebant: Quid faciemus? Nec tamen dicebant, credamus. Plus enim perditi homines cogitabant quomodo nocerent ut perderent, quam quomodo sibi consulerent ne perirent: et tamen timebant, et quasi consulebant. Dicebant enim: Quid faciemus? Quia hic homo multa signa facit: si dimittimus eum sic, omnes credent in eum, et venient Romani, et tollent nostrum locum et gentem. Temporalia perdere noluerunt, et vitam aeternam non cogitaverunt; ac sic utrumque amiserunt. Nam et Romani post Domini passionem et glorificationem tulerunt eis locum et gentem, et pugnando et transferendo; et illud eos sequitur quod alibi dictum est: Filii autem regni huius ibunt in tenebras exteriores. Hoc autem timuerunt, ne, si omnes in Christum crederent, nemo remaneret qui adversus Romanos civitatem Dei templumque defenderet: quoniam contra ipsum templum et contra suas paternas leges, doctrinam Christi esse sentiebant. Unus autem ex ipsis Caiphas, cum esset pontifex anni illius, dixit eis: Vos nescitis quidquam, nec cogitatis quia expedit vobis ut unus homo moriatur pro populo, et non tota gens pereat. Hoc autem a semetipso non dixit, sed cum esset pontifex anni illius, prophetavit. Hic docuit etiam per homines malos prophetiae spiritum futura praedicere: quod tamen evangelista divino tribuit sacramento, quia pontifex fuit, id est, summus sacerdos. Potest autem movere quomodo dicatur pontifex anni illius, cum Dominus statuerit unum summum sacerdotem, cui mortuo unus succederet? Sed intelligendum per ambitiones et contentiones inter Iudaeos postea constitutum, ut plures essent, et per annos singulos vicibus  ministrarent. Nam de Zacharia hoc dicitur: Factum est autem, cum sacerdotio fungeretur in ordine vicis suae ante Deum, secundum constitutionem  sacerdotii, sorte exiit ut incensum poneret, ingressus in templum Domini. Hinc apparet plures eos fuisse, et vices suas habuisse: nam incensum non licebat ponere, nisi summo sacerdoti. Et forte etiam unum annum plures administrabant, quibus alio anno alii succedebant, et quibus sorte exibat qui incensum poneret. Quid est ergo quod prophetavit Caiphas? Quia Iesus moriturus erat pro gente: non tantum pro gente, sed ut filios Dei, qui erant dispersi, congregaret in unum. Hoc evangelista addidit; nam Caiphas de sola Iudaeorum gente prophetavit, in qua erant oves, de quibus ait ipse Dominus: Non sum missus nisi ad oves, quae perierunt domus Israel. Sed noverat evangelista alias oves quae non erant de hoc ovili, quas oportebat adduci, ut esset  unum ovile et unus pastor. Haec autem secundum praedestinationem dicta sunt; quia neque oves eius, nec filii Dei adhuc erant, qui nondum crediderant. Ab illo ergo die cogitaverunt, ut interficerent eum. Iesus ergo iam non palam ambulabat apud Iudaeos, sed abiit in regionem iuxta desertum in civitatem, quae dicitur Ephrem, et ibi morabatur cum discipulis suis. Non quia potentia eius defecerat, in qua utique, si vellet, et palam cum Iudaeis conversaretur, et nihil ei facerent; sed in hominis infirmitate vivendi exemplum discipulis demonstrabat, in quo apparet et non esse peccatum, si fideles eius qui sunt membra eius oculis persequentium sese subtraherent, et furorem sceleratorum latendo potius devitarent. Sciebat Iesus tempus appropinquasse passionis suae et redemptionis nostrae. Appropinquante tempore in quo pati disposuit, appropinquavit ille et loco in quo eiusdem passionis dispensationem perficere voluit. Dicit enim evangelista:  Proximum autem erat Pascha Iudaeorum. Illum diem festum Iudaei cruentum habere Domini sanguine voluerunt. Illo die festo occisus est Agnus, qui nobis eumdem diem festum suo sanguine consecravit. Consilium erat inter Iudaeos de occidendo Iesu: ille qui de coelo venerat, propinquare voluit loco passionis, quia imminebat hora passionis. Ascenderunt ergo multi in Hierosolymam de regione ante Pascha, ut sanctificarent seipsos. Hoc faciebant Iudaei secundum praeceptum Domini, per sanctum Moysen in lege datum, ut die festo quo Pascha erat, omnes undique convenirent, et illius diei celebratione sanctificarentur. Sed illa celebratio umbra erat futuri. Quid est umbra futuri? Prophetia Christi venturi, prophetia pro nobis illo die passuri: ut transiret umbra, et lux veniret; ut transiret significatio, et veritas teneretur. Habebant ergo Iudaei Pascha in umbra; nos in luce. Quid enim opus erat ut Dominus eis praeciperet per ipsum diem festum ovem occidere, nisi quia ille erat de quo prophetatum est: Sicut ovis ad immolandum ductus est? Sanguine occisi pecoris Iudaeorum postes signati sunt : sanguine Christi frontes nostrae signantur. Et illa signatio, quae erat significatio, dicta est a domibus signatis exterminatorem prohibere: signum Christi expellit a nobis exterminatorem, si cor nostrum recipiat Salvatorem.  Quaerebant, inquit evangelista, Iesum, et colloquebantur ad invicem stantes in templo: Quid putatis, quia non venit ad diem festum?  Quaerebant ergo Iudaei Iesum, sed male: quaerebant enim, ut venientem ad diem festum interficerent. Quaeramus autem nos illum stantes in templo Dei, et perseverantes unanimiter in oratione, et colloquamur ad invicem psalmis, hymnis, canticis spiritalibus, in gratia postulantes ipsum, ut veniat ad diem festum nostrum, et sua nos praesentia illustrare, sua ipse nobis dona sanctificare dignetur. Dederunt autem pontifices et Pharisaei mandatum, ut si quis cognoverit ubi sit, indicet, ut apprehendant eum. Mandatum ergo Iudaeorum peccatum est illorum. Quaerebant Christum occidere, non in Christo vivere. Quaeramus nos in Christo vivere, quem illi quaerebant occidere. Illi male quaerebant, nos bene quaeramus; nam nunc est tempus quaerendi Dominum, sicut Propheta ait: Quaerite Dominum, dum inveniri potest. Qui misericordem eum invenire voluerit in iudicio, quaerat eum modo in humilitatis et charitatis officio.  CAPUT XII, VERS. .---Ante sex dies Paschae venit Iesus Bethaniam, ubi fuerat Lazarus mortuus quem suscitavit. Sciens autem Dominus conspirasse de se occidendo Iudaeos, non fugit insidiantium manus; sed certus de gloria resurrectionis primo venit Bethaniam, proximam Hierosolymis civitatem, ubi Lazarum suscitaverat a mortuis; deinde etiam Hierosolymam, ubi ipse pateretur et resurgeret a mortuis: Hierosolymam quidem, ut ipse ibi moreretur; Bethaniam vero, ut resuscitatio Lazari cunctorum memoriae arctius imprimeretur, et magis magisque confunderentur, atque inexcusabiles convincerentur impii principes, qui occidere non timerent eum, qui suscitare posset a mortuis; et nec beneficiis suscitationis provocati, nec divina suscitantis virtute perterriti, animos ab iniusta caede retraherent. Nec transitorie legendum est quare ante sex dies Paschae venisset Iesus Bethaniam: magna vero dignitas senarii numeri est in sanctis Scripturis, et multa opera Domini Dei nostri in senario numero perfecta esse demonstrantur; quia senarius numerus in seipso per suas proprias partes divisus vel coniunctus, perfectissimus esse constat; habet enim partes tres in seipso denominatas, id est, unum, duo, et tres. Nam sexta eius pars unum est; tertia vero, duo; dimidia itaque, tres. Unum vero et duo, et tres, sex esse dignoscitur; nec aliud ex his tribus partibus coniunctis confici potest, nisi sex tantum; nec in alias partes senarius numerus dividi potest, nisi in has tres, id est, unum, duo, tres. Nam ipse Dominus creator omnium, huius mundi creaturas sex diebus perfecisse notissimum est, et sexta die hominem fecisse constat; quem serpentina fraude perditum, ante sex dies Paschae venit ipse Filius Dei, per quem creatus est, Bethaniam ad liberandum; ut qui sexta die creatus est, sexta feria liberaretur; nam sexta feria Christum esse passum, nemini ignotum esse reor. Igitur et mense sexto annuntiante archangelo virgo sacra inspiratione Spiritus sancti eumdem Redemptorem nostrum concepisse legitur; qui etiam sexta hora, perfecta aetate, super puteum sedens mulieri Samaritanae divini fontis fluenta aperire dignatus est: sexta quoque aetate mundi, ipse creator ad redemptionem mundi iuxta fidem sacrae historiae venisse iam legitur. Habent quoque hae tres partes, id est, unum, et duo, et tres, ex quibus, ut diximus, senarius constat, aliquid mysterii in dispensatione salutis humanae. Primo itaque tempore sub lege naturae, veluti in quadam unitate sancti Patres Deo serviebant; secundo vero tempore lex addita est ad naturam, ut quod mala consuetudo vitiavit in natura, lex reformaret in littera; et fuerunt duo, natura et lex; tertio itaque tempore venit gratia coelestis per Iesum Christum; et sunt tria, natura, lex, et gratia. Sicut nec lex naturae bonum destruit, nec gratia legem solvit, sed adimplevit, naturamque pristinae reddidit nobilitati: natura tamen et lex sine gratia impleri non potuit, nec sic homini liberum arbitrium datum est, ut legis praecepto, ut gratiae non indigeret, sicut Pelagiana haeresis affirmat.  Et ne dicerent machinatores calumniarum phantastice suscitatum fuisse Lazarum, facta ibi Domino coena, et ipse unus erat ex discumbentibus cum eo: ut dum viventem, loquentem, epulantem, cum suis familiariter conversantem viderent, sive audirent, vel sic suscitantis potentiam agnoscerent, et acciperent gratiam. Mystice autem coena haec Dominica, ubi Martha ministrabat, et Lazarus inter alios discumbebat, fides est Ecclesiae, quae per dilectionem operatur. In qua coena Martha ministrat, cum anima quaeque fidelis operam Domino suae devotionis impendit. Lazarus vero unus fit ex discumbentibus cum Domino, cum etiam hi qui post peccatorum mortem resuscitati ad iustitiam sunt, una cum eis qui in sua permansere iustitia, de praesentia veritatis exsultant; poenitentes simul cum innocentibus coelestis gratiae muneribus aluntur. Et bene eadem coena in Bethania celebratur, quae est civitas in latere montis Oliveti, et interpretatur domus obedientiae. Domus namque obedientiae Ecclesia est, quae fideliter Domini iussis obtemperat: et ipsa est civitas quae super montem misericordiae constituta nunquam potest abscondi, ipsaque  de sui latere constructa Redemptoris, id est  aqua ablutionis, et sanguine sanctificationis, quae de ipsius latere pro se morientis exiere, imbuta est; ubi etiam altera soror Lazari Maria in magnae indicium dilectionis, sicut sequentia monstrant evangelicae lectionis, accepit libram unguenti nardi pistici pretiosi, et unxit pedes Iesu, et extersit capillis suis pedes eius. Quo facto non solum suae dat indicium devotionis, sed et aliarum fidelium Deo animarum signat pietatis obsequium. VERS. .---Maria autem accepit libram unguenti nardi pistici pretiosi. Quid namque per libram unguenti nisi perfectio iustitiae exprimitur? Quod unguentum ex nardo pistico dicitur esse confectum: quid enim per unguentum, nisi bonus odor opinionis insinuatur? Et hoc unguentum ex nardo pistico conficitur, id est, nardo fideli. Nam pistis Graece, fides Latine dicitur; sine fide enim Deo placere impossibile est, nec bona fama sine fide catholica fieri poterit.  O homo, unge pedes Iesu bene vivendo, Dominica sectare vestigia, et capillis exterge, ac si habeas superflua, pauperibus eroga. Hoc est capillis pedes Iesu tergere. Quae tibi superflua sunt, pedibus Domini necessaria sunt, id est, minimis quibusque in Ecclesia; de quibus in fine dicturus erit Dominus: Quandiu fecistis uni ex minimis his, mihi fecistis. Domus autem repleta est odore id est, Ecclesia vitae religiosae fama. Nam odor bonus est vita bona. Audi Apostolum: Christi bonus odor sumus, inquit, in omni loco; et in Cantico canticorum: Unguentum effusum nomen tuum. Item: Dum esset rex in accubitu suo, nardus mea dedit odorem suum. Ubi aperte quid Maria semel fecerat , typice autem quid omnis Ecclesia; quid anima quaeque perfecta semper faciat, ostenditur. VERS. , .---Dicit ergo unus ex discipulis eius Iudas Iscariotes, qui erat eum traditurus: Quare hoc unguentum non veniit trecentis denariis, et datum est egenis?  Vae impio traditori! Vae complicibus eius nequitiae, etiam nunc membra Christi persequentibus, qui famam virtutis, quam ipsi habere non merentur, proximis qui habent, invidere non cessant! Et quidem putare possemus, Iudam cura pauperum haec fuisse locutum, sed prodit mentem illius testis verax, qui ait: Dixit autem hoc, non quia de egenis pertinebat ad eum, sed quia fur erat, et loculos habens, ea quae mittebantur, portabat. Non ergo tunc Iudas periit, quando pecunia corruptus Dominum perdidit; sed iam perditus Dominum sequebatur, qui loculos habens dominicos, ea quae mittebantur, portabat in ministerium pauperum, quae etiam infideli mente furari solebat. Videns ergo Dominus cor illius cupiditatis iam sorde pollutum, praevidens peiori proditionis sorde polluendum, commisit eius fidei, quidquid habebant in sacculis, eumque de his quae vellet facere permisit, ut vel collati honoris, vel habitae memoria pecuniae, mentem ab ipsius venditione revocaret. Verum quia semper avarus eget, neque unquam beneficiorum perfidus meminit, impius a furto pecuniae quam portabat, pervenit ad traditionem Domini, qui pecuniam sibi servandam commendabat. VERS. .---Dixit ergo Iesus: Sine illam ut in diem sepulturae meae servet illud. Quasi innocenter interroganti Iudae, Dominus simpliciter et mansuete, quo ministerium Mariae pertineret, exposuit: quia ipse videlicet moriturus, et ad sepeliendum aromatibus esset ungendus. Ideoque Mariae, cui ad unctionem mortui corporis eius quamvis multum desideranti pervenire non liceret, donatum est ut viventi adhuc impenderet obsequium, quod post mortem, celeri resurrectione praeventa, requireret [Ms., et Beda, nequiret]. Unde bene Marcus Dominum de illa dixisse testatur: Quod habuit, haec fecit, praevenit ungere corpus meum in sepulturam (Marc. XIV, ). Quod est aperte dicere: quia corpus meum iam defuncti tangere non poterit, solum quod potuit fecit. Praevenit vivum adhuc, funerandi officio donare. Pauperes enim semper habebitis vobiscum, me autem non semper habebitis. Et hic magnae moderamine patientiae Dominus non Iudam arguit avaritiae, et non pauperum gratia de pecunia loqui, sed ex ratione demonstrat non esse culpandos eos qui ei inter homines conversanti de facultatibus suis ministrarent, cum tam parvo tempore ipse apud Ecclesiam corporaliter  mansurus; pauperes autem, quibus eleemosyna fieri posset, in ea semper essent habendi. Cognovit ergo turba multa ex Iudaeis, quia illic est, et venerunt non propter Iesum tantum, sed ut Lazarum viderent, quem suscitavit a mortuis. Curiositas hos, non charitas adduxit ad Iesum: sed nos versa vice, fratres charissimi, si cognoscimus ubi Iesus est, ubi mansionem facit, ubi Bethaniam, id est, domum animae obedientis, in qua habitet, invenit; veniamus illuc contemplatione, non propter hominem tantum, quem a morte animae suscitatum spiritaliter vivere donavit, sed ut bonam hominis vitam imitando, per hoc ad visionem Iesu pertingere mereamur: quia pro certo cognovimus ubi Iesus est; resurrexit enim post mortem, et ascendit in coelum, ubi habet mansionem perpetuam: ipsa est vera Bethania, civitas scilicet coelestis, quam nullus valet nisi obediens intrare. Cogitaverunt autem principes sacerdotum, ut et Lazarum interficerent, quia multi propter illum abibant ex Iudaeis, et credebant in Iesum. O caeca caecorum versutia, occidere velle suscitatum! quasi non posset suscitare occisum, qui poterat defunctum. Et quidem se utrumque posse docuit, qui et Lazarum defunctum, et seipsum suscitavit occisum.  Postquam Dominus quatriduanum mortuum suscitavit, stupentibus Iudaeis, et aliis eorum videndo credentibus, aliis invidendo pereuntibus, discubuit in domo Iesus recumbente quoque Lazaro, qui fuerat a morte suscitatus: post unguentum diffusum super pedes eius, unde domus odore completa est, de quibus in superioribus, quantum potuimus, tractavimus; nunc videndum est, quid ante Domini passionem gestum est. Dicit enim Evangelista: CAPUT XXIX. Turba cum ramis palmarum occurrens, clamat, Osanna. Ipse vero super pullum sedit, Pharisaeis dicentibus: Totus mundus post eum abit.  VERS. , .---In crastinum autem turba multa, quae convenerat ad diem festum, cum audissent, quia venit Iesus Hierosolymam, acceperunt ramos palmarum, et processerunt obviam ei, et clamabant: Osanna, benedictus qui venit in nomine Domini rex Israel.  Rami palmarum laudes sunt, significantes victoriam, qua erat Dominus mortem moriendo superaturus, et trophaeo crucis diabolum mortis principem triumphaturus. Osanna, benedictus qui venit in nomine Domini. Notandum sane quod Osanna verbum Hebraicum, compositum est ex duobus, corrupto et integro. Salva namque sive salvifica apud eos dicitur [Osi. At vero anna] interiectio est deprecantis, quomodo apud Latinos interiectio est dolentis, heu! et interiectio admirantis, papae! Denique in Psalmo, ubi LXX interpretes transtulerunt, o Domine, salvum me fac, in Hebraeo scriptum est, Anna, Adonai, Osanna , quod interpres noster Hieronymus diligentius elucidans transtulit: Obsecro, Domine, salva, obsecro. Idem namque significat, o Domine, per interiectionem obsecrantis, quod, obsecro, Domine, per ipsum verbum obsecrationis. Osanna itaque, salva, obsecro, significat, consumpta littera i vocali, quae verbum prius terminat, cum perfecte dicitur osi, per virtutem litterae vocalis Aleph, a qua verbum sequens incipit anna, quod metrici in versibus scandendis synalepham vocant: quamvis  scriptam litteram scandentes transiliant. In hoc autem verbo Osanna, iota littera, nec saltem  scribatur, sed sensu loquentium salvo funditus intermittatur. Benedictus qui venit in nomine Domini rex Israel. Sic accipiendum est ut in nomine Domini in nomine Dei Patris intelligatur, quamvis possit intelligi etiam in nomine suo, quia et ipse est Dominus. Unde alibi scriptum est: Pluit Dominus a Domino . Verba eius melius nostrum dirigunt intellectum, qui ait: Ego veni in nomine Patris mei, et non suscepistis me. Alius veniet in nomine suo, hunc suscipietis. Humilitatis enim magister est Christus, qui humiliavit semetipsum factus obediens usque ad mortem, mortem autem crucis (Philip. II, ). Non itaque  amittit divinitatem, quando nos docet humilitatem. In illa Patri est aequalis, in hac nobis similis; per quod Patri est aequalis, nos ut essemus, creavit; per quod nobis est similis, ne periremus, redemit. Has ei laudes turba dicebat: Osanna, benedictus qui venit in nomine Domini rex Israel. Quam vocem mentis invidentia principes Iudaeorum perpeti non poterant [Aug., quam crucem mentis invidentia principum Iudaeorum perpeti poterat], quando regem suum Christum tanta multitudo clamabat. Sed quid fuit Domino regem esse Israel? Quid magnum fuit regi saeculorum, regem fieri hominum? Non enim rex Israel Christus ad exigendum tributum; vel ferro exercitum armandum hostesque debellandos: sed rex Israel, quod mentem regat, quod in aeternum consulat, quod in regnum coelorum credentes, sperantes, amantesque perducat. Dei ergo Filius aequalis Patri, Verbum per quod facta sunt omnia, quod rex esse voluit Israel, dignatio est, non promotio; miserationis indicium est, non potestatis augmentum; qui enim appellatus est rex Iudaeorum, in coelis est Dominus angelorum. Et invenit Iesus asellum, et sedit super eum. Hic breviter dictum est; nam quemadmodum sit factum, apud alios evangelistas plenissime legitur. Adhibetur autem huic facto propheticum testimonium, ut appareret quod maligni principes Iudaeorum eum non intelligebant, in quo implebantur quae legebant: Invenit ergo Iesus asellum, et sedit super eum. VERS. .---Sicut scriptum est: Noli timere, filia Sion, ecce rex tuus venit sedens super pullum asinae . Haec filia Sion, cui divinitus ista dicuntur, in illis erat ovibus quae vocem pastoris audiebant; in illa erat multitudine quae Dominum venientem tanta devotione laudabat, tanto agmine deducebat. Ei dictum est: Noli timere; illum agnosce, qui ecce laudatur; et noli trepidare cum patitur, quia ille sanguis fundetur per quem tuum delictum deleatur et vita redimatur. Sed pullum asinae, in quo nemo sederat (hoc enim apud alios evangelistas invenitur) intelligimus populum gentium, qui legem Domini non acceperat; asinam vero (quia utrumque iumentum Domino adductum est), plebem eius, quae veniebat ex populo Israel, non indomita tamen, sed quae praesepe Domini agnovit. Haec non cognoverunt discipuli eius primum, sed quando glorificatus est Iesus. Id est, quando virtutem suae resurrectionis ostendit. Tunc recordati sunt, quia haec erant scripta de eo. Recolentes quippe secundum Scripturam, quae ante passionem vel in Domini passione completa sunt, ibi et hoc invenerunt, ut secundum eloquia prophetarum in pullo asinae sederet. VERS. -.---Testimonium ergo perhibebat turba quae erat cum eo, quando Lazarum vocavit de monumento, et suscitavit eum a mortuis. Propterea et obviam venit ei turba, qui audierunt, eum fecisse hoc signum. Pharisaei ergo dixerunt ad semetipsos: Videtis, quia nihil proficimus, ecce mundus totus post eum abiit. Turba turbavit turbam. Quid autem invides, caeca turba, quia post eum vadit mundus, per quem factus est mundus? CAPUT XXX. Nuntiatus gentibus eum videre volentibus, horam suae clarificationis esse dicit, et granum frumenti mortuum multum fructum pronuntiat allaturum. Ministrantem quoque sibi honorificandum promittit.  VERS. -.---Erant autem gentiles quidam ex his qui ascenderant ut adorarent in die festo. Hi ergo accesserunt ad Philippum, qui erant a Bethsaida Galilaeae, et rogabant eum dicentes: Domine, volumus Iesum videre. Venit autem Philippus, et dicit Andraeae. Andreas rursus et Philippus dixerunt Iesu. Videamus quid Dominus ad ista responderit. Ecce voluerunt eum Iudaei occidere, gentiles videre: sed etiam illi ex Iudaeis erant, qui clamabant: Benedictus qui venit in nomine Domini rex Israel. Ecce illi ex circumcisione, illi ex praeputio, velut parietes de diverso venientes, et in unam fidem Christi pacis osculo concurrentes. Audiamus ergo vocem lapidis angularis. Iesus autem, inquit, respondit eis dicens: Venit  hora, ut clarificetur Filius hominis. Hic quisquam forsitan putat ideo se dixisse glorificatum, quia gentiles eum volebant videre. Non ita est: sed videbat ipsos gentiles post passionem et resurrectionem suam in omnibus gentibus credituros; quia, sicut dicit Apostolus: Caecitas ex parte Israel facta est, donec plenitudo gentium intraret . Ex occasione igitur istorum gentilium qui eum videre cupiebant, annuntiat futuram plenitudinem gentium, et promittit iam iamque adesse horam glorificationis suae, qua facta in coelis, gentes fuerant crediturae. Unde praedictum est: Exaltare super coelos Deus, et super omnem terram gloriam tuam. Haec est gentium plenitudo, de qua dicit Apostolus: Caecitas ex parte Israel facta est, donec plenitudo gentium intraret. Sed altitudinem glorificationis oportuit ut praecederet humilitas passionis. Ideo secutus adiunxit: Amen, amen dico vobis, nisi granum frumenti cadens in terram mortuum fuerit, ipsum solum manet. Si autem mortuum fuerit, multum fructum affert. Se autem dicebat ipsum esse granum mortificandum et multiplicandum: mortificandum infidelitate Iudaeorum, multiplicandum fide omnium populorum. Iam vero exhortans ad passionis suae sectanda vestigia, Qui amat, inquit, animam suam, perdet eam. Quod duobus modis intelligi potest: Qui amat, perdet, id est, si amas, perdes: si cupis vitam tenere in Christo, noli timere mori pro Christo. Item alio modo: Qui amat animam suam, perdet eam. Noli amare in hac vita, ne perdas in aeterna vita. Hoc autem quod posterius dixi, magis habere videtur evangelicus sensus; sequitur enim: Et qui odit animam suam in hoc mundo, in vitam aeternam custodit eam. Ergo quod supra dictum est: Qui amat, subintelligitur, in hoc mundo; ipse itaque  perdet: Qui autem odit, utique in hoc mundo, in vitam aeternam ipse custodit eam. Magna et mira sententia, quemadmodum sit hominis in animam suam amor ut pereat, odium ne pereat! Si male amaveris, tunc odisti: si bene oderis, tunc amasti. Felices qui oderunt custodiendo, ne perdant amando. Hic animae nomine vita praesens designatur; vel etiam huius vitae delectatio, quae perdenda est ut feliciter invenias voluntatem tuam in regno Dei, quam fortiter vicisti in hoc saeculo. Nam sancti martyres odio habuerunt hanc praesentem vitam pro Christi nomine, dum magis voluerunt hanc praesentem vitam perdere, quam Christum negare, implentes quod sequitur: VERS. .---Si quis mihi ministrat, me sequatur. Quid est, me sequatur, nisi me imitetur? Christus enim pro nobis passus est, ait Apostolus Petrus, relinquens nobis exemplum, ut sequamur vestigia eius . Ecce quod dictum est: Si quis mihi ministrat, me sequatur. Quo fructu, qua mercede, quo praemio? Et ubi sum, inquit, ego, illic et minister meus erit. Merces est amoris, et operis pretium, quo ministratur Christo, esse cum illo cui ministrat. Ubi enim bene erit sine illo? Aut quomodo esse poterit cum illo? Audi evidentius: Et si quis mihi ministraverit, honorificabit eum Pater meus. Quo honore, nisi ut sit cum Filio eius? Quod enim superius ait: Ubi ego sum, illic et minister meus erit: hoc intelligitur exposuisse, cum dicit: Honorificabit eum Pater meus. Nam quem maiorem honorem accipere poterit adoptatus, quam ut sit ubi est unicus; non aequalis factus divinitati, sed consociatus  aeternitati? Quid sit autem ministrare Christo, cui operi merces tanta promittitur, considerandum est: Si quis mihi ministrat, me sequatur, hoc intelligi voluit, ac si diceret: Si quis me non sequitur, non mihi ministrat. Ministrant ergo Iesu Christo qui non sua quaerunt, sed quae Iesu Christi (Philip. II, ). Hoc enim est, me sequatur, vias ambulet meas, non suas: sicut alibi scriptum est: Qui se dicit in Christo manere, debet, sicut ille ambulavit, et ipse ambulare. Etiam si porrigit esurienti panem, de misericordia facere debet, non de iactantia non aliud ibi quaeret quam opus bonum, nesciente sinistra quid faciat dextera, id est, ut alienetur intentio cupiditatis ab opere charitatis. Illi dicitur: Cum uni ex minimis meis fecisti, mihi fecisti . Nec ea tantum quae ad misericordiam pertinent corporalem, sed omnia opera propter Christum faciens, (tunc erunt bona, quoniam finis legis Christus ad iustitiam omni credenti )  credens minister est Christi usque ad illud opus magnae charitatis, quod est animam suam pro fratribus ponere; hoc est enim, et pro Christo ponere: quia et hoc propter sua membra dicturus est: Cum pro istis fecistis, pro me fecistis. De tali quippe opere etiam se ministrum facere, et appellare dignatus est, ubi ait: Sicut Filius hominis non venit ministrari, sed ministrare, et animam suam ponere pro multis. Hinc ergo est unusquisque minister Christi, unde est et minister Christus. Sic ministrantem Christo honorificat Pater eius, honore illo magno, ut sit cum Filio eius, nec unquam deficiat fides eius. Communiter vero de omnibus ait: Si quis mihi ministrat; omnis enim quicunque bene agit, Christo ministrat. Unde unusquisque pro modulo suo ministret Christo, bene vivendo, eleemosynas faciendo, nomen doctrinamque eius, quibus potuerit praedicando. Qui vero bene viventes exhortatur ut permaneant in bene vivendo, ministrat Christo; qui vero humiliter admonenti se obedit, ministrat Christo; et qui fideliter in hoc saeculo ministrat Christo, feliciter in futuro saeculo regnabit cum Christo. Cum Dominus Iesus praedixisset in grano frumenti passionem suam, et suos hortaretur ministros ut sequerentur eum, ad nostram rursum infirmitatem suum temperavit affectum, et ait: CAPUT XXXI. Animam suam turbatam esse dicenti, et clarificari se a Patre poscenti vox de coelo ait: Et clarificavi, et iterum clarificabo. Post haec multa prosequitur, inter quae se non ad iudicandum, sed ad salvandum mundum venisse testatur.  VERS. .---Nunc anima mea turbata est. Unde turbata est, Domine Iesu, anima tua? Nunquid non ideo animam accepisti, et hominem perfectum, ut patereris in eo? Video te, Domine, nostram infirmitatem in te transferre et in te causam suscipere nostram. Ideo turbatus es, quia voluisti; sicut natus fuisti, quia voluisti. Nam paulo ante de te dictum est, ubi Lazarum suscitasti: Turbavit semetipsum. Nam his verbis ab infirmitate nostra rapuit nos ad infirmitatem suam. Vox est enim fortitudinis Domini, ubi ait: Venit hora, ut clarificetur Filius hominis: vox est enim infirmitatis nostrae, dum ait: Nunc anima mea turbata est.  O Domine mediator, Deus supra nos, homo propter nos, agnosco misericordiam tuam. Nam quod tu tantus, tuae charitatis voluntate turbaris, multos in corpore tuo, qui suae infirmitatis necessitate turbantur, ne desperando pereant, consolaris. Audi ergo, o miles Christi, quid deinde subiungat, cum dixisset: Nunc anima mea turbata est. Et quid dicam, inquit? Pater salvifica me ex hac hora. Sed propterea veni in horam hanc: Pater, clarifica tuum nomen. Docuit te quid cogites, docuit quid dicas, quem invoces, in quo speres, cuius voluntatem certam atque divinam tuae voluntati humanae, infirmaeque proponas. Non ideo tibi videatur ex alto deficere, quia te vult ab imo prospicere? Nam et tentari dignatus est a diabolo, a quo utique, si nollet, non tentaretur: et ea respondit diabolo, quae tu in tentationibus debeas respondere. Et ille quidem tentatus est, sed non periclitatus: ut doceret te in tentatione periclitantem, tentatori respondentem, et post tentationem non ire [Ms. et Aug., respondere et post tentatorem non ire], sed a periculo tentationis exire. Sicut autem hic dixit: Nunc anima mea turbata est, ita etiam ibi dicit: Tristis est anima mea usque ad mortem. Et: Pater, si fieri potest, transeat a me calix iste. Hominis suscepit infirmitatem, ut doceat sic contristatum et conturbatum, quod sequitur dicere. Verumtamen, non quod ego volo, sed quod tu vis, Pater. Sic enim homo ab humanis in divina dirigitur, cum voluntati humanae voluntas divina praeponitur. Quid est autem, clarifica tuum nomen, nisi in sua passione et resurrectione? Quid est ergo aliud, nisi ut Pater clarificet Filium, qui clarificat nomen suum, etiam in similibus  passionibus servorum suorum?  Venit ergo vox de coelo dicens: Et clarificavi, et iterum clarificabo. Et clarificavi, antequam facerem mundum; et iterum clarificabo, surgentem a mortuis et ascendentem in coelum. Et aliter intelligi potest: Et clarificavi, cum de virgine natus est, cum de coelo indice stella a magis adoratus est, cum a sanctis sancto Spiritu plenis agnitus est, cum descendente Spiritu in specie columbae declaratus, cum voce de coelo sonante monstratus, cum in monte transfiguratus, cum miracula multa fecit, cum multos sanavit atque mundavit, cum de paucissimis panibus tantam multitudinem pavit, cum ventis et fluctibus imperavit, cum mortuos suscitavit. Et iterum clarificabo, cum resurget a mortuis, cum mors ei ultra non dominabitur, cum exaltabitur super coelos Deus, et super omnem terram gloria eius. (VERS. , .) Turba ergo quae stabat et audiebat, dicebat tonitruum esse factum: alii dicebant, angelus ei locutus est. Respondit Iesus et dixit: Non propter me vox haec venit, sed propter vos. Hic ostendit illa voce non sibi indicatum quod iam sciebat, sed eis quibus indicari oportebat. Sicut autem illa vox non propter eum, sed propter illos a divinitate facta est: sic anima eius non propter eum, sed propter alios voluntate turbata est. VERS. .---Nunc iudicium est mundi. Non enim de futuro iudicio hoc dictum esse putemus quod in fine mundi futurum est, ubi boni et mali separabuntur aeterna divisione, sed de iudicio quod quotidie in sancta Dei Ecclesia solet esse. Possidebat ergo diabolus genus humanum, et reos suppliciorum tenebat chirographo peccatorum; dominabatur in cordibus infidelium, ad creaturam colendam deserto creatore, deceptos captivosque trahebat: per Christi autem fidem quae morte eius et resurrectione firmata est, per eius sanguinem qui in remissionem fusus est peccatorum, millia credentium a dominatu diaboli liberantur, Christi corpori copulantur, et sub tanto capite uno eius spiritu debilia  membra vegetantur. Hoc vocabat iudicium, hanc discretionem, hanc a suis redemptis diaboli expulsionem. Denique attende, quid dicat, quasi quaereremus quid esset quod ait: Nunc iudicium est mundi, secutus exposuit, ait enim: Nunc princeps huius mundi eiicietur foras. Audivimus quale dixerit esse iudicium. Non ergo illud quod in fine venturum est, ubi vivi et mortui iudicandi sunt, aliis ad sinistram, aliis ad dexteram separatis: sed iudicium quo princeps huius mundi eiicietur foras. Quomodo ergo intus erat? Quo eum dixit eiiciendum foras? Nunc, inquit, princeps huius mundi eiicietur foras; hoc intelligendum est quod nunc fit, non quod tantum post futurum est in novissimo die. Praevidebat ergo Dominus quod sciebat, post passionem et glorificationem suam per universum mundum multos populos credituros, in quorum cordibus diabolus intus erat; cui quando ex fide renuntiant, eiicietur foras. Sed dicit aliquis: Nunquid de cordibus patriarcharum et prophetarum, veterumque iustorum non est eiectus [foras? Eiectus] est plane. Quomodo ergo dictum est, Nunc eiicietur foras? Quomodo putamus, nisi quia tunc quod in hominibus paucissimis factum est, nunc in multis magnisque populis iam futurum esse praedictum est? Sicut illud quod dictum est: Spiritus autem nondum erat datus, quia Iesus nondum erat glorificatus, potest similem habere quaestionem et similem solutionem. Non enim sine Spiritu sancto futura praenuntiaverunt prophetae; aut non etiam Dominum infantem in Spiritu sancto Simeon senex et Anna vidua cognoverunt; et Zacharias et Elisabeth, qui de illo nondum nato, sed iam concepto tanta per Spiritum sanctum praedixerunt. Sed Spiritus nondum erat datus, id est, illa abundantia gratiae spiritalis, qua congregati linguis omnium loquerentur, ac si in linguis omnium gentium futura praenuntiaretur Ecclesia, qua gratia spiritali populi congregarentur, qua longe lateque peccata dimitterentur, et millia millium Deo reconciliarentur. Quid ergo, ait quispiam, quia diabolus de credentium cordibus eiicitur foras, iam fidelium neminem tentat? Imo vero tentare non cessat. Sed aliud est intrinsecus regnare, aliud est forinsecus oppugnare; aliud est vulnerare, aliud occidere. Sed si vulnerat, adest qui sanat. Quia sicut  pugnantibus dictum est: Haec scribo vobis, ut non peccetis; ita qui vulnenerantur, quod sequitur, audiunt: Et si peccaveritis, advocatum habemus apud Patrem Iesum Christum iustum, ipse est propitiatio peccatorum nostrorum (I Ioan II, ). Quid enim oramus, cum dicimus: Dimitte nobis debita nostra, nisi ut vulnera nostra sanentur? Et quid aliud petimus, cum dicimus: Et ne nos inferas in tentationem, nisi ut ille qui insidiatur, vel certat extrinsecus, nulla irrumpat ex parte, nulla nos fraude decipiat, nullis nos subvertat machinis? Quando non tenet locum cordis, ubi fides habitat, eiectus est foras. Sed, Nisi Dominus custodierit civitatem, in vanum vigilat, qui custodit eam. Nolite ergo de vobis ipsis praesumere, si non vultis foras eiectum diabolum intro iterum revocare. Absit autem ut diabolum mundi principem ita dictum existimemus, ut eum coelo et terrae dominari posse credamus. Sed mundus appellatur in malis hominibus, qui toto terrarum orbe diffusi sunt: sicut appellatur domus in his a quibus habitatur, secundum quod dicimus: Bona domus est, vel mala domus est; non quando reprehendimus, sive laudamus aedificium parietum atque tectorum; sed quando mores vel bonorum hominum vel malorum. Sic ergo dictum est, princeps huius mundi, id est, princeps malorum hominum [Aug., malorum omnium], qui habitant in mundo. Appellatur etiam mundus in bonis, qui similiter toto terrarum orbe diffusi sunt: inde dicit Apostolus: Deus erat in Christo, mundum reconcilians sibi (II Cor. V, ). Hi sunt ex quorum cordibus princeps mundi eiicitur foras. Cum ergo dixisset: Nunc princeps huius mundi eiicietur foras: VERS. .---Et ego, inquit, si exaltatus fuero a terra, omnia traham post me. Quae omnia, nisi ex quibus ille eiicitur foras? Non autem dixit omnes, sed omnia; non enim omnium est fides. Non itaque hoc ad universitatem hominum retulit, sed ad creaturae integritatem, id est, spiritum et animam et corpus; et illud quod intelligimus, et illud quod videmus, et illud quod visibiles et contractabiles sumus. Qui enim dixit: Capillus capitis vestri non peribit , omnia trahit post se. Aut si omnia ipsi homines intelligendi sunt, omnia praedestinata ad salutem possumus dicere: ex quibus omnibus, ait, nihil esse periturum, cum supra de suis ovibus loqueretur . Aut certe omnia hominum genera, sive in linguis omnibus, sive in aetatibus omnibus, sive in gradibus honorum omnium, sive in diversitatibus ingeniorum omnibus, sive in artium licitarum et utilium professionibus omnibus, et quidquid aliud dici potest, secundum innumerabiles differentias quibus inter se, praeter sola peccata, homines distant, ab excelsissimis usque ad humillimos, a rege usque ad mendicum: Omnia, inquit, traham post me, ut sit caput eorum, et illa membra eius. Sed si exaltatus, inquit, fuero a terra, hoc est, cum exaltatus fuero: non enim dubitat futurum esse quod venit implere. Hoc refertur ad illud, quo superius ait: Si autem mortuum fuerit granum, multum fructum affert (Ioan. XII, ). Nam exaltationem suam quid aliud dixit, quam in cruce passionem? Quod et ipse evangelista non tacuit; subiunxit enim, et ait:  Hoc autem dicebat, significans qua morte esset moriturus. Respondit ei turba: Nos audivimus ex lege, quia Christus manet in aeternum, et quomodo tu dicis: Oportet exaltari Filium hominis? Quis est iste Filius hominis? Memoriter tenuerunt quod Dominus dicebat assidue Filium hominis se esse. Nam hoc loco non ait: si exaltatus fuerit a terra Filius hominis: sed sicut superius dixerat, quando nuntiati sunt gentiles illi, qui eum videre cupiebant: Venit hora, ut glorificetur Filius hominis. Hoc itaque isti animo retinentes, et quod nunc ait: Cum exaltatus fuero a terra, mortem crucis intelligentes, quaesierunt ab illo, et dixerunt: Nos audivimus ex lege, quia Christus manet in aeternum: et quomodo tu dicis: Oportet exaltari Filium hominis? Si enim Christus est, inquiunt, manet in aeternum: si manet in aeternum, quomodo exaltabitur a terra? Id est, quomodo crucis passione morietur? Hoc enim eum dixisse intelligebant, quod facere cogitabant. Non ergo eis verborum istorum obscuritatem aperuit infusa sapientia, sed stimulata conscientia. Dixit ergo eis Iesus: Adhuc modicum lumen in vobis est. Hinc est, quod intelligitis, quod Christus manet in aeternum. Ergo ambulate, dum lucem habetis, ut non vos tenebrae comprehendant. Ambulate, accedite, totum  intelligite, et moriturum Christum et victurum in aeternum; et sanguinem fusurum quo redimat, et ascensurum in sublimia quo perducat. Tenebrae autem vos comprehendent, si eo modo credideritis Christi aeternitatem, ut negetis in eo mortis humilitatem. Et qui ambulat in tenebris, nescit quo vadat. Sic potest offendere in lapidem offensionis, et petram scandali, quod fuit Dominus caecis Iudaeis; sicut credentibus lapis quem reprobaverunt aedificantes, factus est in caput anguli. Hinc indignati sunt credere in Christum, quia eorum impietas contempsit mortuum, risit occisum: et ipsa erat mors grani multiplicandi, et exaltatio trahentis post se omnia. VERS. .---Dum lucem habetis, credite in lucem, ut filii lucis sitis. Cum aliquid veri auditum habetis, credite in veritatem, ut renascamini in veritate. Haec locutus est Iesus, et abscondit se ab eis. Non ab eis qui credere et diligere coeperant; non ab eis qui cum ramis palmarum et laudibus obviam venerant; sed ab eis qui videbant et invidebant, quia nec videbant, sed in lapidem illum caecati offendebant. Cum autem se abscondisset Iesus ab eis qui illum occidere cupiebant, (quod saepe propter oblivionem commonendi estis), nostrae infirmitati consuluit, non suae potestati derogavit. Praenuntiata Dominus Christus passione sua in exaltatione crucis (quod Iudaei intelligentes, quaestionem proposuerunt quomodo diceret se esse moriturum, cum ex lege audierint, quod Christus manet in aeternum), deinde intulit evangelista, et ait: Cum autem tanta signa fecisset coram eis, non credebant in eum. Ut sermo Isaiae prophetae impleretur, quem dixit: Domine, quis credidit auditui nostro? Et brachium Domini cui revelatum est (Isai. LIII, )? Quis, pro raritate posuit, quia quod sancti prophetae a Deo audierunt et populo praedicaverunt, paucissimi crediderunt. In eo quod ait, Brachium Domini cui revelatum est?  ubi satis ostendit brachium Domini, ipsum Dei Filium nuncupatum; non quod Deus Pater figura determinetur carnis humanae, eique Filius tanquam membrum corporis haereat, sed quia omnia per ipsum facta sunt, ideo brachium Domini dictus est. Sicut enim tuum brachium per quod operaris, sic Dei brachium dictum est eius Verbum, quia per Verbum operatus est Deus mundum. Cur enim homo brachium, ut aliquid operetur, extendit, nisi quia non continuo fit quod dixerit? Si autem tanta potestate praevaleret, ut sine ullo corporis motu sui quod diceret, fieret, brachium eius esset verbum eius. Sed Dominus Iesus Dei Patris unigenitus Filius, sicut non est paterni corporis membrum, ita non est cogitabile, vel sonabile ac transitorium verbum: quia cum omnia per ipsum facta sunt, Deus erat Verbum. Quem evangelista Verbum nominavit esse apud Deum, hunc propheta brachium Domini nominavit. Dum brachium Domini audiamus, Dei virtutem, et Dei sapientiam Christum agnoscamus, per quem facta sunt omnia. Omnia enim in sapientia fecisti (Psal. CIII, ), dicit Psalmista. Non est enim ipse qui Pater, sed unum sunt ipse et Pater, et aequalis Patri, ubique totus. Hic quaestio difficilis oritur quid fecissent Iudaei mali; vel quae culpa illorum esset, ut non crederent, si necesse erat ut sermo Isaiae prophetae impleretur, quem dixit: Domine quis credidit auditui nostro, et brachium Domini cui revelatum est? Cui quaestioni respondemus, Dominum praescium futurorum per prophetam praedixisse infidelitatem Iudaeorum: praedixisse tamen, non fecisse. Non enim propterea quemquam Deus ad peccandum cogit, quia futura hominum peccata iam novit. Ipsorum enim praescivit peccata, non sua; non cuiusquam alterius, sed ipsorum. Quapropter si ea, quae ille praescivit, ipsorum non sunt, ipsorum non vera praescivit. Sed quia illius praescientia falli non potest, sine dubio non alius, sed ipsi peccant, quos Deus peccatores esse praescivit. Fecerunt ergo peccatum Iudaei, quod eos facere non compulit, cui peccatum non placet: sed facturos esse praedixit, quem nihil latet. Sed ea quae sequuntur Evangelii verba plus urgent, et profundiorem quaestionem faciunt. Dicitur enim  hic, quasi causa sit Deus incredulitatis illorum, qui illorum oculos excaecavit et cor induravit. Hoc omnino de Deo dicitur, non de diabolo. Sed causa quaerenda est cur propheta dixisset hoc Deum fecisse: quam eo donante quantum poterimus, exponemus. Non poterant credere, quia hoc propheta praedixit:, quia Deus hoc futurum esse praescivit. Quare autem non poterant, si a me quaeratur, cito respondeo: Quia nolebant: malam quippe eorum voluntatem praevidit Deus, et per prophetam praenuntiavit ille, cui abscondi futura non possunt: et hanc excaecationem vel indurationem malam eorum meruisse voluntatem. Sic enim excaecat, sic obdurat Deus, deserendo et non adiuvando, quod occulto nobis iudicio facit, sed nunquam iniusto. Cum ergo Apostolus hanc ipsam difficillimam quaestionem tractaret, ait: Nunquid iniquitas est apud Deum? Absit. Si ergo absit ut sit iniquitas apud Deum, sive quando adiuvat, misericorditer facit; sive quando non adiuvat, iuste facit; quia omnia non temeritate, sed iusto iudicio facit. Porro si iudicia sanctorum iusta sunt, quanto magis sanctificantis et iustificantis Dei? Iusta ergo sunt, sed occulta. Ideo cum quaestiones huiusmodi in medium venerint, quare alius sic, et alius sic iudicetur; quare ille Deo deserente excaecetur, ille Deo adiuvante illuminetur: non nobis iudicium de iudicio tanti iudicis usurpemus, sed contremiscentes exclamemus cum Apostolo: O altitudo divitiarum sapientiae et scientiae Dei! Quam inscrutabilia sunt iudicia eius, et investigabiles viae ipsius ! De talibus vero quaestionibus vel iudiciis Dei, admonentem audiamus Scripturam atque dicentem: Altiora te ne quaesieris, et fortiora te ne perscrutatus fueris. Perveniamus ergo in viam fidei, hanc perseverantissime teneamus: ipsa perducit ad cubiculum regis, in quo sunt omnes thesauri sapientiae absconditi. Non enim Dominus ipse Iesus Christus suis illis magnis et praecipue electis discipulis invidebat, quando dicebat: Multa habeo vobis dicere, sed non potestis illa portare modo . Ambulandum est, proficiendum est, crescendum est, ut sint corda nostra capacia earum rerum, quas capere modo non possumus. Quod si nos ultimus dies proficientes invenerit, ibi discemus, quod hic non potuimus. Non itaque mirum est quia non poterant credere, quorum voluntas sic superba erat, ut ignorantes Dei iustitiam, et suam volentes constituere, sicut de illis dicit Apostolus, iustitiae Dei non essent subiecti (Rom. X, ). Quia enim non ex fide, sed tanquam ex operibus tumuerunt: ipso suo tumore caecati, offenderunt in lapidem offensionis. Sic autem dictum est, non poterant credere, ubi intelligendum est, quod nolebant: quemadmodum dictum est de Domino Deo: Si non credimus, ille fidelis permanet, negare seipsum non potest. Sicut laus est voluntatis divinae, ita quod illi non poterant credere, culpa est voluntatis humanae. Hoc de Iudaeis qui excaecati et indurati sunt, Deus praescivit, atque in eius spiritu propheta praedixit. Quod vero addidit: Et convertantur, et sanem eos, utrum subaudiendum sit, id est, non convertantur, connexa desuper sententia, ubi dictum est, Ut non videant oculis, et intelligant corde: quia et hic utique dictum est, ut non intelligant; et ipsa enim conversio de illius gratia est, cui dicitur: Deus virtutum converte nos. An forte et hoc de supernae medicinae misericordia factum intelligendum est, quoniam perversae et superbae voluntatis erant, et iustitiam suam constituere volebant, ob hoc desererentur, ut caecarentur; ad hoc excaecarentur, ut offenderent in lapidem offensionis, et implerentur facies eorum ignominia: ita humiliati quaererent nomen Domini, et non suam iustitiam qua inflatur superbus: sed iustitiam Dei qua iustificatur impius? Hoc enim multis eorum profecit in bonum, qui de suo scelere compuncti, in Christum postea crediderunt, pro quibus et ipse oraverat, dicens: Pater, ignosce illis, quia nesciunt quid faciunt. Sequitur: VERS. , .---Verumtamen et ex principibus multi crediderunt in eum, sed propter Pharisaeos non confitebantur, ut de synagoga non eiicerentur: dilexerunt enim gloriam hominum magis, quam gloriam Dei. Videte quemadmodum notaverit evangelista et improbaverit quos tamen in eum dixit credidisse: qui in hoc  ingressu fidei si proficerent, amorem quoque humanae gloriae proficiendo superarent, quem superaverat Apostolus dicens: Mihi autem absit gloriari nisi in cruce Domini nostri Iesu Christi, per quem mihi mundus crucifixus est, et ego mundo. Ad hoc enim et ipse Dominus crucem suam, ubi eum dementia superbae impietatis irrisit, in eorum qui in illum crederent, frontibus fixit, ubi est quodammodo sedes verecundiae, ut de nomine eius fides non erubescat, et magis Dei gloriam, quam hominum diligant.  Loquente Domino Iesu Christo apud Iudaeos, et tanta miraculorum signa faciente, quidam crediderunt, praedestinati in vitam aeternam, quos etiam vocavit oves suas; quidam vero non crediderunt, nec poterant credere, eo quod occulto nec tamen iniusto iudicio Dei fuerant excaecati; alii vero palam credentes, et cum ramis palmarum occurrentes; alii vero occulte credentes, sed propter Pharisaeos non confitentes, quos evangelista notavit, cum dixit: Dilexerunt gloriam hominum magis quam gloriam Dei. Gloria Dei est publice confiteri Christum, sicut martyres sancti fecerunt, de quibus alio in loco ipse Dominus ait: Qui me confessus fuerit coram hominibus, confitebor et ego eum coram Patre meo (Matth. X, ). Qui confitetur Christum in confessione laudis, confitebitur, id est laudabitur a Christo coram Deo Patre. His ita se habentibus, et sua iam propinquante passione. VERS. , .---Iesus clamavit et dixit: Qui credit in me, non credit in me, sed in eum qui misit me; et qui videt me, videt eum qui me misit. Iam dixerat quodam loco: Mea doctrina non est mea, sed eius qui me misit. Ubi intelleximus eum doctrinam suam dixisse Verbum Patris, quod est ipse; et hoc significasse dicendo: Doctrina mea non est mea, sed eius qui me misit, quod a seipso ipse non esset, sed haberet a quo esset. Deus enim de Deo, Filius Patris: Pater autem non Deus de Deo, sed Deus Pater Filii. Nunc autem, quod ait: Qui credit in me, non credit in me, sed in eum qui misit me, quomodo intellecturi sumus, nisi quia homo apparebat hominibus, cum lateret Deus? Et ne putarent hoc eum esse tantummodo quod videbant, talem ac tantum se volens credi, qualis et quantus est Pater, qui credit in me, inquit, non credit in me, id est quod videt, sed in eum qui misit me, id est in Patrem. Sed qui credit in Patrem, necesse est ut eum credat Filium habere; et dum eum Patrem credit aeternum, credat et Filium habere coaeternum sibi, et consubstantialem sibi. Propterea dixit: Qui credit in me, non credit in me: nolens ut totum quod de Christo creditur secundum hominem crederetur. Ille bene credit in me qui secundum id quod videt me non tantum credit in me; sed secundum id quod videt me aequalem esse Patri; ac ne putaretur sic voluisse intelligi Patrem, tanquam patrem multorum filiorum per gratiam regeneratorum, non unici Verbi aequalis sibi, continuo subiecit: Et qui videt me, videt eum qui misit me. Usque adeo enim nihil distat inter eum et me, ut qui me videt, videat eum qui misit me. Haec visio, intellectualis, non carnalis debet intelligi, quae modo in laude est sanctorum, post resurrectionis ultimae diem in specie aeternae beatitudinis erit, de qua alibi ait: Beati mundo corde, quoniam ipsi Deum videbunt. Attendamus caetera. VERS. .---Ego lux in mundum veni, ut omnis qui credit in me, in tenebris non maneat. Dixit quodam loco discipulis suis: Vos estis lumen mundi: non potest abscondi civitas super montem constituta. Neque accendunt lucernam et ponunt eam sub modio, sed super candelabrum ut luceat omnibus qui in domo sunt. Sic luceat lumen vestrum coram hominibus, ut videant opera vestra bona, et glorificent Patrem vestrum qui in coelis est. Non tamen dixit: Vos lux venistis in mundum, ut omnis qui credit in vos, in tenebris non maneat. Nusquam hoc legi posse confirmo. Lumina ergo sunt omnes sancti: sed credendo illuminantur ab eo, a quo si quis recesserit, tenebrabitur. Lumen autem illud quod illuminat, a se recedere non potest, quia incommutabile omnino est. Cum autem dicit: Omnis qui credit in me, in tenebris non manet, satis manifestat omnes se in tenebris invenisse: sed ne in eis tenebris remaneant in quibus inventi sunt, debent  credere in lucem quae venit in hunc mundum, quia per illam factus est mundus. VERS. .---Et si quis audierit, inquit, verba mea, et non custodierit ea, ego non iudico eum. Audite, quomodo dicit Filius, ego non iudico eum; cum dicat alio loco: Pater non iudicat quemquam, sed omne iudicium dedit Filio, nisi quia intelligendum est, quod sequitur: Non enim veni, inquit, ut iudicem mundum, sed ut salvificem mundum? Nunc ergo tempus est misericordiae, postea erit iudicii. Quia misericordiam, inquit, et iudicium cantabo tibi, Domine. Sed de ipso etiam futuro novissimoque iudicio videte quid dicat: Qui spernit me et non accipit verba mea, habet qui iudicet eum. Sermo quem locutus sum, ille iudicabit eum in novissimo die. Non ait: Qui spernit me et non accipit verba mea, ego eum non iudico in novissimo die. Venit enim Filius Dei ad salvandum, non ad iudicandum. Ideo dixit, non iudico eum, id est modo, in praesenti, sed iudico eum in novissimo die. Cum enim dixisset: Qui spernit me et non accipit verba mea, habet qui iudicet eum; exspectantibus autem quisnam ille esset, secutus adiunxit: Sermo quem locutus sum, ille iudicabit eum in novissimo die, satis manifestavit seipsum iudicaturum in novissimo die. Seipsum quippe locutus est, seipsum annuntiavit, seipsum ianuam posuit, qua ipse ad oves pastor intraret. Aliter itaque iudicabuntur qui non audierunt, et aliter qui audierunt et contempserunt. Qui enim sine lege peccaverunt, ait Apostolus, sine lege peribunt; et qui in lege peccaverunt, per legem iudicabuntur . Quia ego, inquit, ex me non sum locutus. Ideo se dicit non locutum ex seipso, quia non est ex seipso. Iam hoc saepe diximus quod Filius a se non est, sed a Patre; ideo adiunxit: Sed qui misit me Pater, ipse mihi mandatum dedit quid dicam et quid loquar. Non enim locorum spatio, non syllabarum expressione, non vocali sono Pater Filio loquitur, ut Filius mandatum Patris audiat: sicut filius hominis ab homine audire solet, quid Pater mandet illi. Sed unicus Filius est Verbum Patris et sapientia Patris: in illo sunt omnia mandata Patris. Neque enim mandatum Patris aliquando Filius nescivit, ut eum necesse esset ex tempore habere quod accepit, ut nascendo acciperet, dederitque illi Pater gignendo, quod non haberet: sed eum genuit vitam habentem. Sicut superius ait: Sicut Pater habet vitam, sic dedit et Filio vitam habere in semetipso, id est genuit Filium, vitam habentem in semetipso: sic dicit hic, sicut mandatum dedit mihi Pater. Et quia aeterna ipsa nativitas, nunquam non fuit Filius, qui est vita: et sicut est vita aeterna, sic est qui natus est, vita aeterna. Ita et mandatum, non quod Filius non habeat, Pater dedit; sed sicut dixi, in sapientia Patris, quod est Verbum Patris, omnia mandata sunt Patris. Sequitur enim: VERS. .---Et scio, quia mandatum eius vita aeterna est. Si ergo vita aeterna est ipse Filius, et vita aeterna est mandatum Patris, quid aliud dictum est quam ego sum mandatum Patris? Proinde et id quod adiungit et dicit: Quae ego loquor, sicut dixit mihi Pater, sic loquor: non accipiamus, dixit mihi, quasi per verba [Ms., quasi verbo. Aug., quasi Pater verba] locutus sit unico verbo, aut egebat Dei verbis Dei verbum. Dixit ergo Pater Filio, sicut dedit vitam Filio: non quod nesciebat, vel non habebat, sed quod ipse Filius erat. Quid est autem: Sicut dixit mihi, sic loquor, nisi verbum loquor? Ita ille dixit ut verax, ita iste loquitur ut veritas. Verax autem genuit veritatem. Quid ergo iam diceret veritati? Non enim imperfecta erat veritas, cui verum aliquid adderetur. Dixit ergo veritati, quia genuit veritatem. Porro ipsa veritas sic loquitur, ut ei dictum est: sed intelligentibus, quos docet ut nacta est. Ut autem crederent homines, quod intelligere nondum valerent, ex ore carnis verba sonuerunt et abierunt transvolantibus sonis; strepuerunt [Aug., transvolantes soni strepuerunt] peractis morulis temporum suorum: sed res ipsae, quarum signa sunt soni, tractae quodammodo in eorum memoriam qui audierunt, etiam ad nos per litteras, quae visibilia signa sunt, pervenerunt.  Non sic loquitur veritas: intelligentibus mentibus intus loquitur, sine sono instruit, intelligibili voce perfundit. Qui ergo potest in ea videre nativitatis eius aeternitatem, ipse illam sic audit loquentem, sicut ei dixit Pater, quod loqueretur. Excitavit nos ad magnum desiderium interioris dulcedinis suae: sed crescendo capiamus, ambulando crescamus, proficiendo ambulemus, ut pervenire possimus per seipsum ad seipsum, seipso docente nos et promittente nobis: Ego sum via, et veritas, et vita. Via quaerentibus, veritas invenientibus, vita permanentibus. LIBER SEXTUS.  Charissimae in Christo sorori Gislae, et filiae Deo votae Columbae, humilis levita Alcuinus salutem. Ad solatium sanctitatis vestrae hunc libellum direxi, comatico sermone dictatum, ut eum habeatis his diebus, ad exercendam in eo vestram sanctam devotionem: quia optimum est in tali studio hos sanctissimos peragere dies, et maxime in beati Ioannis evangelistae Evangelio, in quo sunt altiora mysteria Divinitatis; illius quoque Evangelii sanctissima verba Domini nostri Iesu Christi, quae locutus est ea nocte qua tradi voluit pro mundi salute. Totius forsitan Evangelii expositionem direxi  vobis, si me non occupasset domini regis praeceptum in emendatione Veteris Novique Testamenti. Tamen, Deo auxiliante, et vita comite, coeptum opus secundum opportunitatem temporis explevero, vestroque nomini consummatum dedicavero. Nunc vero in praesenti deprecor ut nostri nominis habeatis memoriam in sanctisacris orationibus vestris; et hoc tempus sanctissimum in servitio sanctitatis, et religione castissimae vitae, et in lectionis studio prospere peragatis, quatenus ad sanctum Pascha pervenientes, condignis laudibus resurrectionem Domini nostri celebrare valeatis. Opto vos semper valere, et in omni pietatis exercitio florere, charissimae dominae. CAPUT XXXII. Surgens a coena lavit pedes discipulorum, exemplum se dedisse dicens, ut ipsi conservis faciant, quod omnium Dominum fecisse probantur.  CAPUT XIII, VERS. .---Ante diem autem festum Paschae, sciens Iesus, quia venit hora eius, ut transeat ex hoc mundo ad Patrem.  Pascha, fratres, non sicut quidam existimant Graecum nomen est, sed Hebraeum. Pascha transitus dicitur in sua lingua, propterea quia tunc primum Pascha celebravit populus Dei, quando ex Aegypto fugientes Rubrum mare transierunt. Quae figura in Christo secundum veritatem impleta est, dum per passionem crucis transiret ex hoc mundo ad Patrem. Ita nobis transeundum est ab hoc mundo ad Patrem, a temporalibus ad aeterna, ab iniquitate ad iustitiam, a deceptore diabolo ad salvatorem Christum. Cum dilexisset suos qui erant in mundo, usque in finem dilexit eos. Utique ut et ipsi de hoc mundo, ubi erant, ad suum caput, quod hinc transiisset,  eius dilectione transirent: In finem, id est in aeternum, dilexit eos. Vel in finem, in Christum, quia finis legis Christus est. Et coena iam facta. Non ita debemus intelligere coenam factam, veluti iam consumptam atque transactam: adhuc enim coenabatur, cum Dominus surrexit et pedes lavit discipulis suis. Nam postea recubuit, et buccellam suo traditori dedit. Coena ergo facta, dictum est, iam parata, convivantibus discipulis cum magistro. Cum diabolus iam misisset in cor ut traderet eum Iudas Simon Scariothis. Si quaeris quid missum sit in cor Iudae? Hoc utique, ut traderet eum. Missio ista spiritalis suggestio est: non in aures corporalibus sonis, sed in cor consentientis iniqua; sicut enim bonas cogitationes benignus Spiritus immittit, sic etiam malas cogitationes malignus spiritus suggerit. Sed interest, quibusnam earum mens humana consentiat, divino auxilio vel deserta per meritum, vel adiuta per gratiam. Sine fide proditor iste venit ad convivium, non credens Deum esse, quem tradere cogitabat. Videbatur et tolerabatur: in eo quem falli putabat, fallebatur; cuius malitia bonitas Dei utebatur ad salutem aliorum. VERS. .---Sciens quia omnia dedit ei Pater in manus. Ergo et ipsum traditorem. Nam si eum in manibus non haberet, non utique illo uteretur ut vellet. Sciebat enim Dominus quid faceret pro amicis, qui patienter utebatur inimicis. Sciens etiam quia a Deo exivit, et ad Deum vadit: nec Deum, cum inde exiret; nec nos deserens, cum rediret.  Surgit a coena, et ponit vestimenta sua. Locuturus evangelista de tanta Domini humilitate, prius eius celsitudinem voluit commendare. Ad hoc pertinet quod ait: Sciens quia omnia dedit ei Pater in manus. Cum ergo ei omnia dedisset Pater in manus, non Dei Domini, sed hominis servi implevit officium. Tanta est quippe humanae humilitatis utilitas, ut eam suo commendaret exemplo etiam divina sublimitas. Surgit a coena, descendit de coelestibus; posuit vestimenta sua, id est semetipsum exinanivit. Cum accepisset linteum, praecinxit se, formam servi induens. Mittit aquam in pelvem, id est, fudit sanguinem suum in terram, ut mundaret in se credentium vestigia, quae terrenis peccatis sordida fuerant; et extergeret linteo quo erat praecinctus, id est corporis sui linteo quo erat praecinctus, purgaret: quia tota illa eius passio, nostra est purgatio. Dum formam servi accepit, non quod habebat dimisit, sed quod non habebat assumpsit. VERS. .---Venit ergo ad Simonem Petrum.  Non ita intelligendum est, quasi aliorum pedibus lavatis, venisset ad primum apostolorum, sed quia inde primum coepit. Ideo expavescit Petrus, ut Dei Filius pedes ei lavaret, Dominus servo, Deus homini. Quando ergo pedes discipulorum lavare coepit, venit ad eum a quo coepit, id est ad Petrum: et tunc Petrus, quod etiam quilibet eorum expavisset, expavit atque ait: Domine, tu mihi lavas pedes? Tu Deus, ego homo; tu Dominus, ego servus; tu Redemptor, ego peccator. Quod ego facio, tu nescis modo: scies autem postea. Huius facti mysterium necdum intelligis, sed postea intellecturus eris, quia si te non lavero, non habebis partem mecum.  Dixit autem Petrus: Non lavabis mihi pedes in aeternum. Aeternum, pro nunquam posuit: sed territus responsione Domini subiunxit: Domine non tantum pedes, sed et caput, et manus. Quando quidem sic minaris, lavanda tibi mea membra, non solum ima non subtraho, verum etiam prima substerno. Non mihi neges capiendam tecum partem, nullam tibi nego abluendam mei corporis partem. Respondit Iesus: Qui lotus est, non habet opus nisi pedes lavare, sed est mundus totus. Quomodo utrumque et mundus totus, tamen et pedes ei lavandi sunt, nisi quia mundus totus est in lavacro sancti baptismatis, iterum pulvere terrenae habitationis sordidatur? Unde et necesse habet iterum lavari per gratiam divinae pietatis, licet prius eadem gratia esset totus mundatus, apostolo Ioanne attestante: Si dixerimus quia peccatum non habemus, nos ipsos decipimus, et veritas in nobis non est. Quotidie igitur pedes lavat nobis, qui interpellat pro nobis: et quotidie nos opus habere, ut pedes lavemus, in ipsa oratione Dominica confitemur, cum dicimus: Dimitte nobis debita nostra, sicut et nos dimittimus  debitoribus nostris (Matth. VI, ). Et vos mundi estis, sed non omnes. Quod evangelista sequentibus verbis exposuit. Ideo transeamus ad caetera. VERS. .---Postquam ergo lavit pedes eorum, id est, impleta redemptionis nostrae purgatione per sanguinis sui effusionem, accepit vestimenta sua, tertio die de sepulcro resurgens, et eodem corpore quo moriebatur in cruce, immortalis factus est et vestitus. Et cum recubuisset iterum, ascendit in coelum, in dextera Dei sedens, et in maiestate paternae divinitatis recumbens, unde iterum venturus est, iudicare vivos et mortuos. Sequitur enim: Dixit eis: Scitis quid fecerim vobis? Hoc enim ait quod ante praemiserat , dum Petro apostolo respondit: Quod ego facio, nescis modo, scies autem postea. Nunc est illud post, quod ante promisit. VERS. .---Vos vocatis me Domine et magister, et bene dicitis. Utique, quia verum dicitis, sum etenim. Non arrogantiae typo, sed veritatis obsequio dixit, ego sum: Si ergo ego lavi vestros pedes, Dominus et magister, et vos debetis alter alterius lavare pedes. Si ego Deus et Dominus dimisi vobis peccata vestra, quanto magis et vos debetis alter alterius peccata dimittere?  Et hoc est quod Apostolus ait: Donantes vobismetipsis, si quis adversus aliquem habet culpam, sicut et Dominus donavit nobis, ita et nos [Aug., donavit vobis, ita et vos]. Invicem itaque nobis delicta donemus, et pro nostris delictis invicem oremus; atque ita quodammodo invicem pedes nostros lavamus [Ms. et Aug., lavemus]. Licet et hoc corporaliter charitatis officio, et humilitatis exemplo aliquibus utiliter facere placeat, tamen spiritaliter in corde omnibus agendum est, ut debita nostra in invicem dimittamus nobis, sicut a Deo nostro nobis debita dimitti deprecamur. Sequitur enim: CAPUT XXXIII. Non esse servum maiorem domino dicens, post testimonium Scripturae a Iuda se tradendum intincti panis porrectione significat; et discipulos multipliciter exhortatur.  VERS. , .---Amen, amen dico vobis: Non est servus maior domino suo, neque apostolus maior eo qui misit illum. Si haec scitis, beati eritis si feceritis ea.  Hoc ideo dixit, quia laverat pedes discipulorum, magister humilitatis et verbo et exemplo: ut verbo et exemplo eos instrueret in charitatis officio. Non de vobis omnibus dico, id est, non vos omnes beatos dico. Ego scio quos elegerim, ad hanc beatitudinem, ut meorum sint sequaces praeceptorum. Sed ut impleatur Scriptura: Qui manducat panem mecum, levabit contra me calcaneum suum. Id est, calcabit me. Manducat panem, non ad salutem sibi, sed ad poenam: quia manducavit, ut lateret proditor, non ut proficeret amator. Quid est quod alio loco dicit: Nonne ego vos duodecim elegi, et unus ex vobis diabolus est (Ioan. VI, )? et hic dicit: Ego scio quos elegerim? Electus est ille Iudas, non ad beatitudinem, sed ad proditionis perfidiam ob salutem mundi, non suam, quia dictum est de eo: Melius esset homini illi, si non fuisset natus. Isti vero de quibus modo dicitur: Ego scio quos elegerim, ad beatitudinem aeternae gloriae electi sunt.  Amodo, inquit, dico vobis priusquam fiat, ut credatis, cum factum fuerit, quia ego sum. Id est,  sum, de quo illa Scriptura praecessit, ubi dictum est: Qui manducat mecum panem, levabit super me calcaneum . Qui accipit, si quem misero, me accipit: qui autem me accipit, accipit eum, qui me misit. Cum haec dicebat, non unitatem naturae divisit, sed mittentis auctoritatem ostendit. Sic utique unusquisque eum qui est missus, accipiat, ut in illo eum qui misit, attendat: si ergo attendas Christum in Petro, invenies discipuli praeceptorem. Si autem attendas Patrem in Filio, invenies Unigeniti Genitorem: ac sic in eo qui missus est sine ullo accipis errore mittentem. Cum haec dixisset Iesus, turbatus est spiritu, et protestatus est, et dixit: Amen, amen dico vobis, quia unus ex vobis tradet me.  Turbavit eum imminens passio et periculum proximum, et traditoris impendens manus, cuius fuerat praecognitus animus.  Turbatus est itaque spiritu, tanto scelere traditoris. Turbata est in eo nostra infirmitas, non sua potestas. Sicut pro nobis passus est, ita pro nobis turbatus est. Qui ergo potestate mortuus est, [potestate turbatus est] ne nostra perturbatio in desperationem cadat: sed miserationem proximorum, vel in poenitentiam peccatorum nostrorum vertatur; quia illius perturbatio nostra est consolatio. Amen, amen dico vobis, quia unus ex vobis hodie tradet me.  Unus numero, non merito; specie, non virtute; commistione corporali, non vinculo spiritali; carnis adiunctione, non cordis socius unitate. Quid est ex vobis, nisi, ex vobis exiturus est, qui tradet me? Aspiciebant ergo discipuli ad invicem, haesitantes de quo diceret. Sic quippe in eis erat erga magistrum suum pia charitas, ut tamen eos humana alterutrum de altero simularet [Ms. et Aug., alterum de altero stimularet] infirmitas. Nota fuit unicuique sua conscientia, sed alterius incognita. VERS. .---Erat autem recumbens unus ex discipulis eius in sinu Iesu, quem diligebat Iesus. Quod dixerat, in sinu, paulo post dicit, super pectus Iesu. Ipse est Ioannes, cuius est hoc Evangelium, sicut postea manifestatur. Erat enim haec eorum consuetudo, qui sacras nobis litteras ministrarunt, ut quando ab aliquo eorum divina narrabatur historia, cum ad seipsum veniret, tanquam de alio loqueretur; et sic se insereret ordinationi narrationis suae, tanquam rerum gestarum scriptor, non tanquam sui ipsius praedicator. Hoc fecit et beatus Moyses; ita de se ipso tanquam de alio cuncta narravit [Add. ex Aug., et ait: dixit Dominus ad Moysen] (Exod. VI, ). Diligebat, non prae omnibus unum, sed familiarius in omnibus unum. Quiddam in eo dilexit, quod in aliis non dilexit, id est, ut per pacem transiret hanc vitam. In sinu Iesu, id est, in secreto, de quo illud mirabile et omnibus saeculis inauditum eructavit sacramentum: In principio erat Verbum, et Verbum erat apud Deum, et Deus erat Verbum. VERS. .---Innuit autem huic Simon Petrus, et dicit ei. Innuendo dicit, non loquendo; significando, non sonando. Quid dicit innuendo? Quod sequitur: Quis est, de quo dicit? Haec verba Petrus innuit: non sono vocis, sed motu corporis dixit. Itaque cum recubuisset ille supra pectus Iesu. Hic est utique pectoris sinus, sapientiae secretum. Dicit ei: Domine, quis est? Respondit ei Iesus: Ille est, cui intinctum panem porrexero. Et cum intinxisset panem, dedit Iudae Simoni Scariothis. Post panem, tunc introivit in illum Satanas. Expressus est traditor, nudatae sunt latebrae tenebrarum: bonum est quod accepit, sed malo suo accepit, quia male bonum malus accepit.  Hinc enim docetur quam diligenter nobis cavendum sit, sic male accipere bonum. Multum quippe interest, non quid accipiat, sed quis accipiat: nec quale sit quod datur, sed qualis sit ipse cui datur. Intravit ergo post hunc panem Satanas in Domini traditorem, ut sibi iam traditum plenius possideret, in quem prius intraverat, ut deciperet. Auxit enim peccatum traditionis praesumptio sacramenti, cum hominis ingrati intrasset panis in ventrem, hostis in mentem: fortassis per panis intinctionem, illius significans fictionem, qui fictus ad coenam venit amicus, et falsus ad magistrum discipulus. Quod facis, fac citius. Non praecepit facinus, sed praedixit Iudae malum, nobis bonum. Quid enim Iudae peius, et quid nobis melius, quam traditus Christus ab illo? Citius: hoc est plus parati ad passionem, quam irati ad vindictam. Non enim tam ad perniciem perfidi saeviendo dixit, quam ad salutem fidelium festinando, quod facis, fac citius: non quia in tua potestate est, quem tradas, sed quia hoc vult qui omnia potest. Hoc autem nemo scivit discumbentium, ad quid dixerit ei. Quidam enim putabant quia loculos habebat Iudas, quia dixisset ei Iesus: Eme ea quae opus sunt nobis ad diem festum, aut ut egenis aliquid daret. Habebat ergo et Dominus loculos, et a fidelibus oblata conservans, et suorum necessitatibus et aliis indigentibus tribuebat. Tunc primum ecclesiasticae pecuniae forma est instituta, ubi intelligeremus, quod praecepit non cogitandum esse de crastino, non ad hoc fuisse praeceptum, ut nihil pecuniae servaretur a sanctis; sed ne Deo pro ista serviatur, et propter inopiae timorem iustitia deseratur.  VERS. .---Cum autem accepisset ille buccellam, exiit continuo, erat autem nox. Erat autem ipse nox, qui exiit, et filius tenebrarum, et opera faciens tenebrarum. Exivit ergo ad suae perditionis ministerium, et ad nostrae salutis [dispensationem; non nostrae salutis] consideratione, sed suae negationis intentione. Hinc impletur quod Psalmista ait: Dies diei eructat verbum, id est, Christus discipulis promebat verbum salutis: Et nox nocti indicat scientiam, id est, Iudas Iudaeis proditoris malitiam ostendit. Nunc maiore intentione verba Domini consideranda sunt, quae ipsa nocte ante traditionem coram discipulis singulariter loquebatur. Profundissima sunt in mysteriis; ideo ubi multum laboraturus est disputator, non remissus esse debet auditor. Altius consideranda sunt Altissimi dicta, qui occultat ut quaeramus, et manifestat ut inveniamus. Ipse est qui claudit, et aperit: claudit ut quaeramus: aperit ut inveniamus, ut inquisitor fructum accipiat sudoris sui; et largitor laudem et gratias bonitatis suae habeat. VERS. .---Dixit Iesus: Nunc clarificatus est Filius hominis, et Deus clarificatus est in eo. Hic aliquid magnum significat in hac clarificatione.  Exivit Iudas, et clarificatus est Iesus; exiit filius perditionis, et clarificatus est Filius hominis. Exeunte itaque immundo omnes mundi remanserunt, et cum suo mundatore manserunt. Tale aliquid erit, cum victus a Christo transiet hic mundus, et nemo in populo Christi remanebit immundus: cum, zizaniis a tritico separatis, iusti fulgebunt sicut sol in regno Patris sui. De hac clarificatione futura sanctorum locuturus, verbo praeteriti temporis est usus; quia quod futurum in sanctis est, hoc in praedestinatione Dei factum esse dicitur. Nunc clarificatus est Filius hominis; tanquam diceret: Ecce in illa mea clarificatione quid erit, ubi malorum nullus erit. Hic autem  non est dictum: Nunc significata est clarificatio filii hominis; sed dictum est, Nunc clarificatus est Filius hominis: quemadmodum non est dictum: Petra significabat Christum, sed, Petra erat Christus. Cum autem dixisset, Nunc clarificatus est Filius hominis, adiunxit: Et Deus clarificatus est in eo. Ipsa enim est clarificatio Filii hominis, ut Deus clarificetur in eo. Non enim ipse in seipso [Aug., si enim non ipse in seipso], sed Deus in illo clarificatur, tunc illum Deus in se clarificat. Denique tanquam ista exponens, adiungit et dicit: Si Deus clarificatus est in eo, et Deus clarificabit eum in semetipso. Hoc est, si Deus clarificatus est in eo, qui non venit facere voluntatem suam, sed voluntatem eius qui misit eum:  Et Deus clarificabit eum in semetipso, ut natura humana, in qua est Filius hominis, quae a Verbo aeterno suscepta est, etiam immortali aeternitate donetur. Et continuo, inquit, clarificabit eum: resurrectionem scilicet suam, non sicut nostram in fine saeculi, sed continuo futuram, hac attestatione praedicens. Filioli, adhuc modicum vobiscum sum. Cum autem praedixit de clarificatione futuri regni sui, et de clarificatione resurrectionis suae, quae mox futura erat;  ne putarent ergo quod sic eum clarificaturus esset Deus, ut non eis coniungeretur ulterius ea conversatione, qua in terra erat cum eis; adhuc, inquit, modicum vobiscum sum; tanquam diceret: Continuo quidem resurrectione clarificabor, non tamen continuo ascensurus in coelum, sed adhuc modicum vobiscum sum: significans quadraginta dies, quibus erat cum discipulis, temporibus opportunis apparens illis. Potest tamen intelligi, quod parvum tempus illius tantummodo noctis, usque ad passionis horam cum discipulis se esse. Est et alia divina praesentia, sensibus ignota mortalibus, de qua item dicit: Ecce ego vobiscum sum, usque ad consummationem saeculi. Hoc certe non est, adhuc modicum vobiscum sum; sed est modicum vobiscum, vel ante passionis horam, vel post resurrectionem usque ad ascensionis gloriam. Quid est quod post resurrectionem alio loco dixit discipulis suis: Haec sunt verba quae locutus sum vobis, cum adhuc essem  vobiscum, nisi cum adhuc essem in carne mortali, in qua estis et vos? Tunc enim, cum haec diceret, in eadem carne suscitata erat, sed cum illis in eadem mortalitate iam non erat. Quaeritis me, et sicut dixi Iudaeis, quo ego vado, vos non potestis venire: et dico vobis modo. Hoc est, modo non potestis. Iudaeis autem cum haec diceret, non addidit, modo. Isti itaque non poterant venire tunc, quo ille ibat, sed poterant postea. Ideoque docens eos, quomodo idonei esse possent pergere, quo ille antecedebat: Mandatum, inquit, novum do vobis, ut diligatis invicem. Hi sunt gressus quibus sequendus est Christus; hoc mandatum charitatis.  Innovat quippe audientem, vel potius obedientem, non omnis, sed ista dilectio, quam Dominus, ut a carnali dilectione distingueret, addidit: Sicut dilexi vos. Dilectio ista nos innovat, ut simus homines novi, sed haeredes Testamenti Novi. Haec dilectio populum novum colligit Christo. Haec et antiquos Patres innovabat, ut essent in Christum credentes, qui venturus erat redimere eos. Audiant enim atque custodiant: Mandatum novum do vobis, ut vos invicem diligatis omnes qui volunt fratres esse unici Filii Dei, qui seipsum in hac dilectione tradidit pro nobis. Nam et in hoc mandato illud mandatum est, quod prius ponitur: Diliges Dominum Deum tuum ex toto corde tuo, et tota mente tua: sed bene intelligentibus utrumque invenitur in singulis. Nam et qui diligit Deum, non eum potest cohibere praecipientem, ut non diligat proximum [Aug., contemnere praecipientem, ut diligat proximum]; et qui sancte atque spiritaliter diligit proximum, quid in eo diligit, nisi Dominum? Ipsa est dilectio, ab omni mundana dilectione discreta, quam distinguendo addidit Dominus: Sicut dilexi vos.  Cum Dominus Iesus sanctam dilectionem, qua se invicem diligerent, discipulis commendaret, dicit ei Simon Petrus: Domine, quo vadis? Sic utique hoc dixit magistro discipulus, et Domino servus, tanquam sequi paratus. Propterea quippe Dominus, qui eius animum vidit, quare hoc interrogaverit, sic ei respondit: Quo ego vado, non potes me modo sequi; tanquam diceret: Propter quod interrogas, non potes modo. Non ait, non potes; sed non potes modo; dilationem intulit, non spem tulit, et eamdem spem, quam non tulit, sed potius dedit, sequenti voce firmavit, addendo atque dicendo: Sequeris autem postea. Respondit Petrus: Quare te non possum sequi modo? animam meam pro te ponam. Quid in animo eius esset cupiditatis, videbat; quid vero non videbat. Voluntatem suam iactabat infirmus, sed intendebat [Ms., impendebat; Aug., inspiciebat] valetudinem medicus; iste promittebat, ille praenoscebat; qui nesciebat, audebat; et qui praesciebat, docebat. Respondit Iesus: Animam tuam pro me pones? Quod promittis, modo non potes. Prius est anima pro te ponenda, ut possis postea animam tuam pro me ponere. Quid tantum praesumis? Quid de te sentis? Quid esse te credis? Audi quid sis: Amen, amen dico tibi: Non cantabit gallus, donec me ter neges. Ecce quomodo cito apparebis, qui magna loqueris, et te parvulum nescis. Qui mihi promittis mortem tuam, ter negabis vitam tuam. Nam timendo mortem carnis tuae, mortem dabis animae tuae. Quanta enim est vita confiteri Christum, tanta mors est negare Christum. Hinc admonere oportet, ne quis de suis viribus confidat, dum ad unius ancillae vocem tanta titubat columna; nec de suis desperare peccatis. Nam Petrus mortuus est negando, revixit plorando; mortuus, quia superbe ipse praesumpsit, revixit autem humiliter plorando, quia benigne respexit eum pietas Salvatoris. Sequitur enim:  CAPUT XXXIV. Non turbetur cor vestrum, ait discipulis. Ego sum via, veritas, et vita. Qui videt me, videt et Patrem. Ego in Patre, et Pater in me. Quodcunque petieritis in nomine meo, hoc faciam.  CAPUT XIV, VERS. .---Non turbetur cor vestrum. Creditis in Deum, et in me credite.  Ne mortem tanquam homines timerent [Beda, ne mortem sibi tanquam homini timerent], et ideo turbarentur, consolatur eos, etiam Deum se esse contestans. Consequens est enim, ut si in Deum creditis, et in me credere debeatis: quod non esset consequens, si Christus non esset Deus. VERS. .---In domo Patris mei mansiones multae sunt. Quia merita eorum diversa sunt, ideo in domo Patris mansiones multae sunt. Nullus eorum alienabitur ab illa domo, ubi mansionem pro suo quisque accepturus est merito. Ideo non turbetur cor vestrum. Nam unus denarius omnibus in vinea laborantibus datur, id est, omnibus in Ecclesia per fidem laborantibus vita datur aeterna. Sed multae mansiones, diversas meritorum in una vita aeterna significant dignitates, eritque omnia in omnibus, quia Deus charitas est. Sic enim quisque etiam ipse habet, cum amat in altero quod ipse non habet, quia regnat in omnibus unitas charitatis. Sequitur: Si quo minus dixissem vobis, quia vado parare vobis locum. Si alicubi, in domo Patris mansiones multae essent, dixissem utique vobis. Sed modo vado parare vobis locum. [Quomodo ad illas mansiones membra pervenissent, si caput non praecessisset? Paravit nobis locum], dum pro nobis mortuus est et resurrexit, imo et ascendit in coelos: haec omnia pro nobis fecit, ut nobis pararet locum in regno Patris sui. Et si abiero, et praeparavero vobis locum, iterum veniam ad vos. Si abiero per carnis absentiam, veniam per divinitatis praesentiam, in qua vobiscum ero usque in finem [Ms., in consummationem saeculi]. Vel etiam: Si abiero ascendendo ad coelos, veniam iterum iudicare vivos et mortuos, quod angeli attestati sunt dicentes: Hic Iesus qui assumptus est a vobis, sic veniet, quemadmodum vidistis eum euntem in coelum. Sequitur: Et accipiam vos ad meipsum: ut, ubi sum ego, et vos sitis. Hoc est, quod in sequentibus dixit: Volo Pater, ut, ubi ego sum, et isti sint mecum.  Et quo ego vado, scitis, et viam scitis. Quo vado, id est, ad Patrem, scitis; et viam, qua venitur ad Patrem, scitis. Dicit ei Thomas: Domine, nescimus quo vadis, et quomodo possumus viam scire? Videbatur ei nescire, quod Christus convicit eum scire, dum ait: VERS. .---Ego sum via, et veritas, et vita. Quasi dixisset: Si me scitis, et viam scitis; et ego sum, ad quem itur, id est, veritas; et ego sum vita, in qua statis. Si me scitis et viam scitis, et quo ibo scitis, et ubi mansuri  eritis, scitis. Qui ad Patrem vadunt, per me vadunt; et qui ad Patrem veniunt, ad me veniunt, quia ego et Pater unum sumus; et in me manent, quia haec est vita aeterna, ut cognoscant te solum verum Deum, et quem misisti Iesum Christum. Unde secutus est dicens: Nemo venit ad Patrem nisi per me. Exponens quid sit, quod ait: Ego sum via, statim subiungens: Si cognovissetis me, utique et Patrem meum cognovissetis: quia ego sum veritas, in vero Patre. Et amodo cognoscetis eum, et vidistis eum. Si me spiritaliter cognoscitis, et vidistis, quia ego et Pater unum sumus, unum natura, non unum persona. (VERS. .) Dicit ei Philippus, hoc non intelligens: Domine, ostende nobis Patrem, et sufficit nobis. Quasi aliquid melius esset Pater quam Filius, in cuius est visione sufficiens beatitudo. Quam vocem discipuli redarguit magister dicens: VERS. .---Tanto tempore vobiscum sum, et non cognovistis me. esse in Patre, et Patrem in me. Philippe, qui videt me, videt et Patrem. Qui me intelligit, utique et Patrem meum intelligit.  Sed ideo magister discipulum arguebat, quoniam cor postulantis videbat. Tanquam enim melior Pater esset quam Filius, ita Pilippus Patrem nosse cupiebat: et ideo nec Filium  sciebat, quo melius aliquid esse credebat. Ad hunc sensum corrigendum dictum est: Qui videt me, videt et Patrem. Quomodo tu dicis, ostende nobis Patrem? Video quomodo a te dictum: non alterum quaeris videre similem, sed illum putas esse meliorem. VERS. .---Non credis, quia ego in Patre, et Pater in me est? Cur inseparabiles separatim desideras nosse? Deinde non ad solum Philippum, sed ad eos pluraliter loquitur: Verba, quae ego loquor vobis, a meipso non loquor. Pater autem in me manens ipse facit opera.  Quid est, a meipso non loquor, nisi a meipso non sum, qui loquor? Ei quippe tribuit quod facit, de quo est ipse qui facit. Pater enim Deus non est de aliquo: Filius autem Deus est quidem Patri aequalis, sed de Patre Deo; ideo ille Deus, sed non de Deo, et lumen, sed non de lumine: iste vero Deus de Deo, lumen de lumine. Denique adiungit, et ait: Non creditis quia ego in Patre et Pater in me est? Alioquin propter opera ipsa credite. Antea solum Philippum arguebat, nunc autem non ibi eum solum fuisse qui esset arguendus, ostenditur. Propter opera ipsa, inquit, credite, quia ego in Patre et Pater in me est. Neque enim si separati essemus, inseparabiliter operari ulla ratione possemus. Sed quid est, quod sequitur? Amen, amen dico vobis: qui credit in me, opera quae ego facio et ipse faciet, et maiora horum faciet, quia ego ad Patrem vado. Non se extollat servus super Dominum, nec discipulus super magistrum: maiora quam ipse facit, dixit eos esse facturos; sed sine illo, ut in sequentibus dixit, quid potuerunt facere? Sed quae sunt tandem ista maiora? An forte quod aegros ipsis transeuntibus, etiam eorum umbra sanabat? Maius est enim ut sanet umbra, quam fimbria: illud per se, hoc per ipsos, sed utrumque ipse. Vel maiora sunt apostolorum opera in omnium gentium salute, quam Christi tantummodo in salute Iudaeorum, et hoc in paucissimis? Tamen utrumque et ille fecit, et salutem aliquorum in Iudaea; et salutem gentium per apostolos, sed et alios quoque praedicatores. Unde subiunxit, et ait: Qui credit in me, opera quae ego facio et ipse faciet,.  Non quo maior sit magistro discipulus, vel Domino servus, vel adoptatus unigenito, vel homo Deo: sed quod per illos dignaretur eadem maiora facere. Unde maiora facere potuissent, mox ostendit; dicens: Qui credit in me, opera, quae ego facio, et ipse faciet, et maiora horum faciet, continuo secutus adiunxit: Quia ego ad Patrem vado.  Et quodcunque petieritis in nomine meo, hoc faciam. Qui dixit faciet, post ait faciam, tanquam diceret: Non vobis hoc impossibile videatur, non enim poterit esse maior me, qui credit in me. Ideo maiora non per se faciet, sed per me, quia in me credit: nec est defectio potestatis, sed miseratio pietatis. Dives ergo, qui ab eo recessit tristis non recipiens verba salutis. Apostolis igitur praedicantibus, multi divites pauperiem voluntate  secuti sunt. Ita quod ab illo audiens unus non fecit, fecerunt multi, cum loqueretur per discipulos magister bonus. Ecce maiora fecit praedicatus a credentibus, quam locutus audientibus: sed hoc per praedicatores. Nunquid omnes, qui credunt in eum, praedicatores sunt? Tamen dicit, qui credunt in eum, opera facere maiora. In hoc opere fidei facimus opera Christi, quia et ipsum credere in Christum opus est Christi; Christus hoc operatur in nobis, non utique sine nobis. Prius ego facio praeveniens gratiam; deinde et ipse faciet subsequens gratiam, quia ego facio, ut fiat. Quae opera, nisi ut ex impio iustus fiat? Fortassis maius est opera salutis nostrae nos per ipsum facere, quam verba salutis praedicare, quod ipse fecit sine nobis. Dum haec dixit, sequitur: Quia ego ad Patrem vado, et quodcunque petieritis in nomine meo, hoc faciam. In his verbis magnam spem promisit orantibus.  Sic ergo perrexit ad Patrem, ut non relinqueret indigentes, sed exaudiret petentes: tamen non omnia petentes, sed quae ad salutem pertinent petentium: ideo dixit: Si quid petieritis Patrem in nomine meo, hoc faciam. Quid est, in nomine meo, nisi in nomine Salvatoris? Si petieritis quae ad  salutem pertinent vobis, in nomine meo petieritis . Quando enim nos delectant mala, et non delectant bona, rogare potius debemus Deum, ut nos delectent bona, quam ut concedantur mala, ut delectent mala. Qui ergo credit in eum, quodcunque petierit in nomine, quod prodest illis qui credunt in eum, hoc facit: quoniam hoc sicut Salvator facit. Si autem, qui in eum credit, aliquid per ignorantiam contra salutem suam petit, non in nomine Salvatoris petit: quia Salvator ei non erit, si quod eius salutem impedit fecerit. Novit enim Salvator melius quid nobis prodest quam nosmetipsi. Ideo petendum est ut fiat voluntas eius in nobis. Continuo subiecit: Ut glorificetur Pater in Filio. Nullo modo igitur sine Patre Filius facit, nec Filius sine Patre. Facit ergo Pater in Filio, ut Filius glorificetur in Patre: et facit Filius in Patre, ut Pater glorificetur in Filio, quoniam unum sunt Pater et Filius. Sequitur: CAPUT XXXV. Diligentibus se discipulis, mandataque servantibus, Paraclitum a Patre mittendum promittit, mansurumque cum eis in aeternum; seque pacem dare eis, pacemque relinquere pollicetur.  VERS. , .---Si diligitis me, mandata mea servate, et ego rogabo Patrem, et alium Paraclitum dabit vobis. Quid est quod dicit, quod diligentibus Deum et servantibus mandata eius Spiritus paraclitus daretur, dum Deus diligi et mandata eius servari non possunt, nisi per Spiritum sanctum? Quid est aliud, nisi ut qui per Spiritum sanctum diligit Deum, meretur diligendo ut plus habeat, et plus habendo plus diligat?  Paraclitus quippe consolator interpretatur, et Spiritus sanctus recte Paraclitus vocatur, quia corda fidelium, ne inter huius saeculi adversa deficiant, coelestis vitae desideriis sublevat ac reficit. Habebant itaque discipuli Spiritum sanctum, sed occulta quadam inspiratione, per quem Dominum diligebant, sed nondum habebant, sicut Dominus promittebat. Habebant siquidem occulte, quem postea quadam manifestatione habituri erant: id est, dum in igneis linguis venit, et sedit super eos, et linguis loquebantur magnificantes Deum. Rogabo Patrem meum, et alium Paraclitum dabit vobis, ostendens seipsum esse Paraclitum. Habebant autem et prius Paraclitum, ipsum videlicet Dominum secum in carne commorantem, cum  et miraculorum dulcedine et ope praedicationis, ne propter infidelium persecutionem scandalizari possent, erigi et confortari solebant. Rogabo, dixit, propter humanitatem, qui dat cum Patre per divinitatem. Ut maneat vobiscum in aeternum. In aeternum namque manet cum sanctis, quos et in hac vita semper invisibiliter intus illustrabat, et in futuro ad contemplandam perpetuo speciem suae maiestatis introducit. VERS. .---Spiritum veritatis, quem mundus non potest accipere, quia non videt eum, nec scit eum. Mundum autem appellat homines, mundi huius amori deditos. Mundus ergo eum accipere non potest, id est, mundiales homines, quia non habent invisibiles charitatis oculos, quibus solummodo Spiritus sanctus videri potest et sciri, et sciendo intelligi Vos autem cognoscetis eum, quia apud vos manebit, et in vobis erit. Erit, ut maneat in aeternum. Dominum namque Salvatorem et infideles ante passionem in carne viderunt; sed quia Filius Dei esset, quia Paraclitus a Deo missus in mundum, non nisi fideles scire potuerunt: Spiritum autem sanctum neque oculis videre infideles, neque animo valebant cognoscere, quia non indutus humanitate discipulis apparuit, sed ita ad eos venire, ita apud eos maluit manere, ut in ipsis eorum cordibus gratissimam sibi sedem consecraret; hoc est enim, quod ait: Vos autem cognoscetis eum, quia apud vos manebit, et in vobis erit. Qui autem invisibiliter in hac vita manet cum electis, visibiliter utique [Beda, invisibiliter utique] eis gratiam suae cognitionis exhibet.  Non relinquam vos orphanos, veniam ad vos. Videbatur infidelibus quia moriens in cruce Dominus, discipulos relinqueret orphanos; sed non reliquit eos orphanos, quibus et praebuit seipsum vivum post passionem suam in multis argumentis, per dies quadraginta; et post dies decem assumptionis suae Spiritus sancti illis de coelo charismata donavit; ubi ipsum Christum ad eos venisse nullus fidelium ambigit, qui inseparabilem sanctae Trinitatis naturam virtute et operatione [Beda, virtutem et operationem] esse cognovit. VERS. .---Adhuc modicum, et me iam mundus non videt, vos autem videtis me. Modicum erat usque ad tempus explendae passionis, ex quo illum reprobi videre non valebant. Soli etenim iusti, qui morte illius erant contristati, gaudium resurrectionis eius videre meruerunt. Quia ego vivo, et vos vivetis.  Quid est, quia ego vivo, et vos vivetis? Cur de praesenti se dixit vivere, illos autem de futuro esse victuros, nisi quia vitam etiam carnis, utique resurgentis, qualis in ipso praecedebat, et illis est pollicitus secuturam? Et quia ipsius mox futura fuerat resurrectio, praesentis posuit temporis verbum, propter significandam celeritatem: illorum autem quoniam in saeculi differtur finem, non ait, vivitis, sed vivetis. Duas ergo resurrectiones, suam scilicet mox futuram, et nostram in saeculi fine secuturam, duobus verbis, praesentis temporis et futuri, eleganter breviterque promisit. In illo die, inquit, vos cognoscetis, quia ego sum in Patre meo, et vos in me, et ego in vobis. In quo die, nisi de quo ait: Et vos vivetis?  Noverant tunc apostoli esse Christum in Patre per unitatem individuae divinitatis; noverant se esse in Christo, per susceptionem fidei et sacramentorum eius; noverant veraciter vere tunc esse Christum in Patre, et in se esse Christum per dilectionem et observantiam mandatorum eius; novit et hoc sancta Dei Ecclesia, sed longe melius et plenius in illa die de qua dixit: Et vos vivetis: in qua veraciter vivere incipiunt, hoc est, in die resurrectionis, quando eo perfectius cuncta quae scienda sunt, sciunt, quo ipsum scientiae fontem vicinius sine fine conspiciunt. Ut autem omnibus huius promissionem beatitudinis promitteret, non solummodo apostolis, mox subiunxit: Qui habet mandata mea, et servat ea, ille est qui me diligit. Qui autem diligit me, diligetur a Patre meo, et ego diligam eum, et manifestabo ei meipsum. Ubi omni intentione considerandum est, quia Christum vere diligere est eius mandata servare: non ipsam dilectionem labiis profiteri, sed mandata Christi, quae discendo habemus, operando servare: Qui habet, inquit, mandata mea, et servat ea, ille est qui me diligit,  qui habet in memoria, et servat in vita; qui habet in sermonibus, et servat in moribus; qui habet audiendo, et servat faciendo; aut qui habet faciendo, et servat perseverando, ipse est, inquit, qui diligit me.  Notandum quia cum praesentis temporis verbo diceret: Qui autem diligit me, adiecit de futuro: Diligetur a Patre meo, et ego diligam eum, et manifestabo ei meipsum. Diligit namque etiam nunc dilectores suos cum Patre Filius, sed nunc diligit ad hoc, ut recte vivant ex fide, quae per dilectionem operatur: tunc ad hoc diliget, ut perveniant ad visionem veritatis, quam per fidem gustaverant. Non autem frustra addidit: Et manifestabo ei meipsum. Se vero secundum humanitatem cunctis in iudicio manifestabit: solis vero iustis et sanctis divinitatis gloriam, in qua aequalis est Patri et Spiritui sancto, ad beatitudinem aeternam percipiendam manifestaturus erit. VERS. .---Dicit ei Iudas, non ille Scariothis: Domine, quid factum est, quia nobis manifestaturus es teipsum, et non huic mundo? Interrogavit discendo causam veritatis. Iste est Iudas cuius Epistola legitur in ecclesiis Christi, non ille traditor. Ideo aliter interrogavit iste, aliter ille proditor, dum ait: Nunquid ego sum? Ille simulator accessit ad mensam magistri, iste veritatis inquisitor interrogavit Dominum. Cui respondit Iesus: Si quis diligit me, sermones meos servabit.  Probatio ergo dilectionis, exhibitio est operis. Hinc in Epistola sua idem Ioannes dicit: Qui dicit quia diligo Deum, et mandata eius non custodit, mendax est (I Ioan. IV, ). Vere enim diligimus Deum, si mandata eius observamus, et a nostris  nos ad mandata illius voluntatibus coarctamus. Et Pater meus diliget eum. Quia opera quae Pater facit, haec et similiter Filius facit; et qui diligit Filium, diligit et Patrem; et qui diligitur a Filio, diligitur a Patre. Et ad eum veniemus, et mansionem apud eum faciemus. Qui enim vere diligit Deum, nec tentationis tempore recedit ab amore Dei, ad hunc veniunt Pater et Filius spiritali accessione, et mansionem apud eum habent. Ille enim vere amat, cuius videlicet mentem delectatio prava ex consensu suo non superat. Nam tanto quisque a superno amore disiungitur, quanto inferius delectatur.  Dilectio sanctos discernit a mundo, quae facit unanimes habitare in domo. In qua domo facit Pater et Filius mansionem: qui donant et ipsam dilectionem, quibus donent in fine etiam suam manifestationem. De qua manifestatione discipulus interrogavit, et audivit ad hanc manifestationem per dilectionem veniendum esse. Qui non diligit me, sermones meos non servat. Hi sunt qui Patrem et Spiritum sanctum nunquam vident: Filium autem, non ut beatificentur, sed ut iudicentur, ad modicum vident: nec ipsum in forma Dei, ubi est cum Patre et Spiritu sancto pariter invisibilis: sed in forma hominis, ubi esse mundo voluit patiendo contemptibilis, iudicando terribilis. Et sermo quem audistis, non est meus; sed eius qui misit me, Patris. Quid est quod prius plurali numero sermones dixit, nunc autem singulari sermonem? Fortassis ut praedicationis ibi sermones monstraret; hic vero seipsum, qui est Verbum Patris. Et ideo dixit non suum, quia a seipso non est, sed a Patre: sicut nec sua est imago, sed Patris; nec suus Filius, sed Patris. Recte igitur auctori tribuit quidquid facit aequalis, a quo habet hoc ipsum quod illi est indifferenter aequalis. VERS. .---Haec locutus sum vobis apud vos manens. Illa mansio, de qua superius dixit, spiritalis est, quae solis sanctis datur: haec vero de qua nunc dicit, corporalis est. De sua praesentia corporali tantummodo dixit, quam utrique, et iusti et impii videre potuerunt.  Illa in aeternum beatificat liberatos, haec in tempore visitat liberandos. Haec, inquit, locutus sum vobis, apud vos manens. Utique praesentia corporali, qua cum illis visibiliter loquebatur. Paraclitus autem Spiritus sanctus, quem mittet Pater in nomine meo, ille vos docebit omnia, et suggeret vobis omnia, quaecunque dixero vobis. Multa dixit audientibus infidelibus, quae in eorum cordibus locum non invenerunt, quia Spiritus sanctus intus eos non docebat. Multa dicit quotidie per sanctos praedicatores, quae audientes interius non recipiunt, quia Spiritus sanctus non suggerit eis interius, quae audierunt exterius. De quo recte promittitur: Ipse vos docebit omnia,  quia nisi idem Spiritus cordi adsit audientis, otiosus est sermo doctoris. Nemo enim docenti homini tribuat quod ex ore docentis intelligit, quia nisi intus sit qui doceat, doctoris lingua exterius in vacuum laborat. Aliter itaque praedicantem Christum audierunt Iudaei, aliter apostoli. Illi ad iudicium, isti ad salutem: quia hos spiritus in animo docuit, quod foris audierunt in aure. VERS. .---Pacem relinquo vobis, pacem meam do vobis. In pace relinquo vos, in pace veniam ad vos. Hic relinquo, illic do. Sequentibus relinquo, pervenientibus do.  Pacem relinquit nobis in hoc saeculo, pacem suam dabit nobis in futuro saeculo. Pacem relinquit nobis, ut nos invicem diligamus: pacem suam dabit nobis, ubi nunquam invicem dissentire possimus. Quid est quod dicit: Pacem meam do vobis, et non dixit: Pacem meam relinquo vobis? Fortassis quia aliter nunc, aliter tunc pax erit; hic vero bella cum vitiis habemus, ideo non addidit meam: illic vero in aeterna pace, aeterna erit tranquillitas et concordia, et talis pax, qualem ille habuit cum seipso qui nullum habuit in seipso peccatum. Non quomodo mundus dat, ego do vobis. Id est, non quomodo in mundo homines saepe sibi in sua malitia concordant, sed quomodo qui sibi in sanctitate concordant, et in Christi se charitate coniungunt.  VERS. .---Non turbetur cor vestrum neque formidet. Audistis, quia dixi vobis: Vado et venio ad vos.  Hinc turbari et formidare poterat cor illorum, quod ibat ab eis, quamvis venturus esset ad eos: ne forsan gregem lupus hoc intervallo invaderet, pastore absente. Sed a quibus homo abscedebat, Deus non relinquebat: et idem ipse Christus, et homo et Deus. Ergo ibat per id quod homo erat, et manebat per id quod Deus erat; ibat per id quod in uno loco erat, et manebat per id quod ubique Deus erat. Igitur Deus, qui nullo continetur loco, discedit ab eorum cordibus qui eum relinquunt moribus, non pedibus: et veniet ad illos qui convertuntur ad eum non facie, sed fide, et accedunt ad eum non carne, sed charitate. Si diligeretis me, gauderetis utique, quia ego ad Patrem vado, quia Pater maior me est. Tanquam si diceret: Gaudere debetis, quia porto mecum consecrandam fragilitatem vestram. Per quod igitur Filius non est aequalis Patri, per hoc erat iturus ad Patrem, a quo venturus est vivos iudicaturus et mortuos: per illud vero quod est aequalis Patri, nunquam recessit a Patre, sed cum illo est, ubique totus, pari divinitate, quam nullus continet locus. Agnoscamus geminam substantiam Christi, divinam scilicet, qua aequalis est Patri; humanam qua maior est Pater: utrumque autem simul, non duo, sed unus Christus, ne sit quaternitas, sed Trinitas Deus. Sicut enim unus est homo, anima rationalis et caro, sic unus est Christus Deus et homo: ac per hoc Christus est Deus, anima rationalis et caro: Christum in his omnibus, Christum in singulis confitemur. Quis est ergo per quem factus est mundus? Christus Iesus, sed in forma Dei. Quis est sub Pontio Pilato crucifixus? Christus Iesus, sed in forma servi. Item de singulis quibus homo constat. Quis non est derelictus in inferno? Christus Iesus, sed in anima sola. Quis resurrecturus triduo iacuit in sepulcro? Christus Iesus, sed in carne sola. Dicitur ergo et in his singulis Christus; verum haec omnia non duo, vel tres, sed unus est Christus. Ideo ergo dixit: Si diligeretis me, gauderetis utique, quia vado ad Patrem: quoniam naturae humanae gratulandum est, eo quod sic assumpta est a Verbo unigenito, ut immortalis constitueretur in coelo, atque ita fieret terra sublimis, ut incorruptibilis pulvis sederet in dextera Patris. Hoc enim modo se iturum dixit ad Patrem: non profecto ad illum ibat qui cum illo erat; sed hoc erat ire ad eum, recedere a nobis; mutare atque immortale facere quod mortale suscepit ex nobis, et ad dexteram constituere Patris, et levare in coelum, per quod fuit in terra pro nobis. Deinde ipse Dominus Iesus subiunxit: VERS. .---Et nunc dixi vobis, priusquam fiat, ut cum factum fuerit, credatis.  Illud utique dicit, cum factum fuerit, quod eum post mortem visuri erant viventem, et ad Patrem ascendentem: quo viso, illud fuerant credituri quod ipse esset Christus Filius Dei, qui potuit hoc facere cum praedixisset, et praedicaret, antequam faceret. Poterant enim dubitare si Filius Dei esset, cum eum viderunt moriturum: sed cum viderunt eum surrexisse, credebant in quo antea dubitabant, et confirmata est fides in cordibus eorum quam illis praedixerat, qui et ore promisit quod facturus erat, et opere complevit quod ante praedixit. Deinde quid dicit: Iam non multa loquar vobiscum, venit enim princeps mundi huius: Quis, nisi diabolus? Et in me non habet quidquam; nullum scilicet omnino peccatum. Hic enim ostendit, diabolum principem esse peccatorum hominum, non creaturarum Dei. Et quotiescunque mundi figura in mala significatione ponitur, non ostendit nisi mundi istius amatores, et non Dei. Absit enim ut credamus principem esse coeli et terrae, et creaturarum omnium quae generaliter mundi appellantur. Totus itaque mundus servit suo creatori, non deceptori; redemptori, non interemptori: et regitur dispensatione divina, non inimici versutia subvertitur, praeter homines partis illius qui propria voluntate, non necessitate aliqua se subiiciunt diabolo. Unde et Apostolus ait: Non est nobis colluctatio adversus carnem et sanguinem, id est, adversus homines, sed adversus potestates, et rectores tenebrarum harum (Ephes. VI, ), id est, peccatorum, qui in tenebris manent iniquitatis. Quos rectores, angelos  esse desertores designat. Sed sunt qui per gratiam Dei non propriis meritis inde eruuntur, de quibus ait Apostolus: Fuistis aliquando tenebrae, nunc autem lux in Domino, ut filii lucis ambulate. Sed gratias Deo qui eruit nos, sicut idem dicit Apostolus, de potestate tenebrarum, et transtulit in regnum claritatis Filii sui. In quo princeps huius mundi, hoc est, tenebrarum harum, non habebat quidquam: quia neque cum peccato Deus venerat, nec eius carnem de peccati propagine virgo pepererat. Et tanquam ei diceretur: Cur ergo morieris, si non habes peccatum, cui debebatur mortis supplicium? continuo subiecit: Sed ut cognoscat mundus, quia diligo Patrem, et sicut mandatum dedit mihi Pater, sic facio. Surgite, eamus hinc. Discumbens enim discumbentibus loquebatur. Eamus autem dixit; quo? nisi ad illum locum, unde fuerat tradendus. Est igitur morti traditus, qui nullum habebat meritum mortis:  habebat ut moreretur. mandatum Patris. Sequitur enim: CAPUT XXXVI. Se ipsum vitem, Patrem vero agricolam dicens, discipulosque palmites, ac sine se nihil eos facere posse testatur. Et multis locutionum modis alteram eis dilectionem inculcat, cuius merito possent, quodcunque petierint, impetrare.  CAPUT XV, VERS. .---Ego sum vitis vera, et vos palmites. Hanc similitudinem dicit per hoc, quod est caput Ecclesiae, nosque membra eius. Cum esset in forma Dei aequalis Patri, factus est in forma servi mediator Dei et hominum homo Christus Iesus  .  Unius quippe naturae sunt vitis et palmites: propter quod cum esset Deus, cuius naturae non sumus, factus est homo ut in illo esset vitis humana natura, unde nos homines palmites illius esse possemus. Sicut enim ovis, agnus, leo, petra, lapis angularis per similitudinem dicitur Christus, ita et vitis per similitudinem dictus est. Sed quid est hoc, quod dixit, vera, nisi quia est et vitis falsa, de qua in Propheta legitur: Quomodo conversa es in amaritudinem vitis alienae? quae dum facere uvas exspectata est, fecit labruscas. [Vel ita: Ego sum vitis vera, id est sapientia, innocentia, iustitia vera]. Ego sum vitis vera; Pater meus agricola est. Secundum hoc ergo vitis Christus, secundum quod ait, Pater maior me est: secundum id vero, quod ait, ego et Pater unum sumus, et ipse agricola est; nec talis quales sunt qui extrinsecus operando exhibent ministerium; sed talis ut det etiam intrinsecus incrementum. Nam neque qui plantat, est aliquid, neque qui rigat; sed qui incrementum dat Deus. Et utique Deus est Christus; quia Deus erat Verbum, et Verbum caro factum est. Factum est quod non erat, mansit quod erat. Omnem palmitem in me non ferentem fructum, tollet eum Pater. Hoc est quod alio loco ait: Iam securis ad radicem arborum posita est, omnis enim arbor non ferens fructum, excidetur et in ignem mittetur. Eum vero palmitem qui fert fructum, purgabit eum, ut fructum plus afferat . Fert fructum, quia mundatus est; et ut plus ferat, purgabitur: et hoc non a se, sed a Deo, qui mundat corda nostra ut fructum ferre possint, et purgat spiritu charitatis ut plus fructificare valeant. VERS. .---Iam vos mundi estis, propter verbum, quod locutus sum vobis. Hic se ostendit agricolam esse, dum dixit, mundi estis propter sermonem, quem locutus sum vobis. Quare non ait, Mundi estis propter baptismum quo abluti estis; sed ait: Propter verbum, quod locutus sum vobis; nisi quia et aquam verbum mundat? Detrahe verbum, et quid est aqua, nisi aqua? Accedit verbum ad elementum, et fit sacramentum. Unde ista tanta virtus aquae, ut corpus tingat et cor abluat, nisi faciente verbo, non quia solum dicitur, sed quia creditur?  Nam tria in baptismo visibilia sunt, id est, corpus, aqua et sacerdos: tria invisibilia, anima, fides et Spiritus Dei, qui haec omnia operatur; ut fiat spiritualiter Filius Dei renatus ex aqua et Spiritu, qui fuit carnaliter filius peccati natus ex traduce primorum parentum carne. Ego sum vitis vera, et vos palmites. VERS. .---Manete in me, et ego in vobis. Non eo modo illis in ipso manendum est, sicut ipse in illis.  Utrumque enim prodest non ipsi, sed illis. Ita sunt quippe in vite palmites, ut viti non conferant, sed inde accipiant unde vivant et fructificare possint: ita vero vitis est in palmitibus, ut vitale alimentum subministret eis, non sumat ab eis. Ac per hoc utrumque prodest credentibus in Christum, mamere in Christo, et Christum in illis. Unde secutus est, et ait: Sicut palmes non potest ferre fructum a semetipso, nisi manserit in vite, sic nec vos, nisi in me manseritis. Qui enim a semetipso se fructum existimat ferre, in vite non est; qui in vite non est, in Christo non est; qui in Christo non est, Christianus non est. Omnis enim fructus boni operis ab illa radice procedit, qui nos sua gratia liberavit, et suo auxilio provehit, ut fructum plus afferre valeamus. Ego sum vitis vera, et vos palmites. Qui manserit in me, et ego in eo, hic fert fructum multum, quia sine me nihil potestis facere. Non dixit: Parvum aliquid boni potestis sine me facere, sed omnino nihil. Sive enim parvum bonum, sive multum, sine illo fieri non potest [sine quo nihil boni fieri potest]. Quamvis enim Christus vitis non esset, nisi homo esset, tamen istam gratiam palmitibus non praeberet, nisi etiam Deus esset. VERS. .---Si quis in me, inquit, non manserit, mittetur foras sicut palmes, et arescet et colligent eum, et in ignem mittent, et ardet. Ligna itaque vitis tanto sunt contemptibiliora si in vite non manserint, quanto gloriosiora si manserint. Unum e duobus palmiti congruit, aut vitis, aut ignis: si in vite non est, in igne erit: ut ergo in igne non sit, maneat in vite. Si manseritis in me, inquit, et verba mea in vobis manserint, quodcunque volueritis, petetis, et fiet vobis. Manendo quippe in Christo, quid velle possunt nisi quod convenit Christo? Quid velle possunt manendo in Salvatore, nisi quod alienum non est a salute? Nec enim petere volunt, nisi quod expedit ad salutem. Manentes autem in eo, cum verba eius in nobis manent, quodcunque voluerimus, petamus, et fiet nobis. Quia si petimus, et non fit, non hoc petimus quod habet mansio in eo, nec quod habent [Ms., non hoc petimus, quod ad illud pertinet, ut maneamus in eo; nec quod suadent verba] verba eius quae manent in nobis: sed quod habet cupiditas et infirmitas carnis, quae non est in eo, et in qua non manent verba eius. Tunc enim dicenda sunt verba eius in nobis manere quando facimus quae praecepit, et diligimus quae promisit. Magis magisque Salvator gratiam qua salvamur, discipulis loquendo commendans, In hoc, inquit, clarificatus est Pater meus, ut fructum plurimum afferatis, et efficiamini mei discipuli. Si enim haec gloria est Patris, ut fructum plurimum afferamus, et simus discipuli Christi, non hoc nostrae gloriae tribuamus, tanquam hoc ex nobis ipsis habeamus. Eius est enim haec gratia, et ideo hoc non nostra, sed eius est gloria. A quo efficimur ut simus discipuli Christi, nisi ab illo cuius misericordia praevenit nos, ut velle subsequatur et posse, quae ad id pertinent, ut perpetualiter maneamus in vite? VERS. .---Sicut dilexit me Pater, et ego dilexi vos, manete in dilectione mea. Ecce unde sunt nobis opera bona. Nam unde essent, nisi quia fides per dilectionem operatur? Unde autem diligimus, nisi prius diligeremur? Et unde illa dilectio Dei in nobis esset, nisi prius nos sua praeveniret gratia in qua nos dilexit, cum essemus in peccatis, et convivificavit nos Christo? Quod autem ait: Sicut dilexit me Pater, et ego dilexi vos, non aequalitatem naturae ostendit nostrae et suae, sicut est Patris et ipsius; sed gratiam, qua est mediator Dei et hominum, homo Christus Iesus. Mediatorem se ostendit, cum dixit: Me Pater diligit, et ego vos. Nam Pater utique diligit et nos, sed in ipso: quia in hoc clarificatur Pater, ut fructum afferamus in vite, hoc est, in Filio, et efficiamur eius discipuli. Manete, inquit, in dilectione mea. Quomodo  manebimus? audi, quid sequatur. Si praecepta mea, inquit, servaveritis, manebitis in dilectione mea. In hoc enim apparebit, quod in dilectione mea manebitis, si praecepta  servabitis. Nemo se fallat dicendo quod eum diligat, si eius praecepta non servat. Nam in tantum eum diligimus, in quantum eius praecepta servamus: in quantum autem minus servamus, tantum minus diligimus. Quid est quod dixit: Manete in dilectione mea, nisi manete in gratia mea? Et quid est: Si praecepta mea servabitis, manebitis in dilectione mea, nisi ex hoc scietis quod in dilectione mea qua vos diligo manebitis, si mea praecepta servabitis? Sed quid est illud quod adiungit: Sicut et ego praecepta Patris mei servavi, et maneo in eius dilectione. Quae sunt praecepta Patris, nisi quae ante dixit: Et sicut mandatum dedit mihi Pater, sic facio? Quod Apostolus exponens ait: Christus factus est obediens Patri usque ad mortem, mortem autem crucis. Propter quod et Deus exaltavit illum, et dedit illi nomen, quod est super omne nomen. Sequitur: Et maneo in eius dilectione. De hac dilectione dixit, qua diligit eum Pater. Sed nunquid et hic gratia intelligenda est qua Pater diligit Filium, sicut gratia est qua nos diligit Filius, cum simus filii gratia, non natura: unigenitus autem natura, non gratia? Manet ergo Filius in dilectione qua eum dilexit Pater, et ideo servavit praecepta eius. Nam dicendo, sicut dilexit me Pater, et ego dilexi vos, gratiam mediatoris ostendit. Mediator autem Dei et hominum, non in quantum Deus est, sed in quantum homo est Christus Iesus. Deus enim erat Verbum, unigenitus gignenti coaeternus: sed ut mediator daretur nobis, per ineffabilem gratiam Verbum caro factum est, et habitavit in nobis. VERS. .---Haec locutus sum vobis, ut gaudium meum in vobis sit, et gaudium vestrum impleatur. . Quid est, gaudium meum in vobis sit, nisi verbum meum in vobis impleatur? Quid est gaudium Christi in nobis, nisi salus nostra, propter quam factus est homo?  Et quid est gaudium nostrum, quod dicit implendum, nisi eius habere consortium, sicut in consequentibus dicit: Volo Pater, ut ubi ego sum, et isti sint mecum? Gaudium igitur eius de salute nostra, quod in illo semper fuit, cum praescivit et praedestinavit nos, coepit esse in nobis, quando vocavit nos: et hoc gaudium, merito nostrum dicimus, quo et nos beati futuri sumus. Illius vero gaudium semper perfectum est, nec minui potest, nec habet quo crescat. Hoc vero gaudium nostrum inchoatur in fide renascentium, implebitur in praemio resurgentium. Hoc est praeceptum meum, ut diligatis invicem, sicut dilexi vos. Nam in superioribus dixit, dum de dilectione praecepit: Mandatum novum do vobis, modo dixit: Praeceptum meum. Novum dixit, ne in vetustate nostra perseveremus: hic dictum est, meum, ne contemnendum putemus. Repetitio vero huius mandati est, quia sine charitate nullum praeceptum Deo est acceptabile, de qua et Apostolus ait: Plenitudo legis est charitas (Rom. XIII, ). Ubi ergo charitas est, quid est quod possit deesse? Ubi autem non est, quid est quod possit prodesse ? Nemo diligit qui non credit, nemo desperat qui diligit. Et haec tria sunt, spes, fides et charitas, in quibus Christiana religio consistit: sed maius his charitas, quia non praeterit, sed permanet. Hic incipit, sed illic perficietur, ubi permanet. Hoc ergo praeceptum Domini teneamus, ut nos invicem diligamus, et sic quidquid aliud praecepit, faciemus; quoniam quidquid est aliud, habemus. Huius dilectionis in seipso exemplum ostendit, et ideo subiunxit: Ut diligatis invicem, sicut ego dilexi vos. Ut quid enim nos dilexit Christus, nisi ut possimus regnare cum Christo? Ad hoc nos diligere debemus, ut habeamus Deum, et maneamus in Deo; et sic, qui se diligunt, Deum diligunt. Et haec est dilectio, qua fit Deus omnia in omnibus. Sequitur:  VERS. .---Maiorem hac dilectionem nemo habet, quam ut animam suam ponat quis pro amicis suis. Quid est quod Dominus noster Iesus Christus toties charitatis praecepta iteravit, nisi quia omne praeceptum et omne opus bonum in sola charitate solidatur?  Praecepta ergo Dominica, et multa sunt et unum: multa sunt per diversitatem operis, unum in radice dilectionis. Hanc itaque charitatem veraciter habet, qui et amicum diligit in Deo, et inimicum diligit propter Deum. Ideo subiunxit: Sicut ego dilexi vos, id est, ad hoc amate, ad quod amavi vos. Unde et in cruce positus oravit pro inimicis suis dicens: Pater, ignosce illis. Maiorem hac dilectionem nemo habet, quam ut animam suam ponat quis pro amicis suis. In hoc Christi dilectio supereminet in nos, quia venit ut animam suam poneret pro inimicis suis; ad hoc tamen ut ex inimicis faceret amicos. Sed non omnium est martyrium, tamen omnium beneficium est in fratres. Qui vero substantiam suam fratri in necessitate posito non tribuit, quomodo animam suam in persecutione daturus est pro fratre suo? Virtus vero huius charitatis est, in pace sua distribuere pro Christi amore, ut possit in perturbatione seipsum tradere pro nomine eius. Vos amici mei estis, si feceritis ea quae ego praecipio vobis. Magna est dignitas amicum esse Dei. Sed videndum est quibus gradibus ad hanc celsitudinem perveniatur. Subiungit: Si feceritis ea quae ego praecipio vobis. Ac si aperte dicat: Gaudetis de culmine, pensate quibus laboribus venitur ad culmen. Magna est misericordia largitoris nostri: servi non fuimus digni, et amici vocamur. Ideo  subiungit: Iam non dico vos servos, quia servus nescit quia faciat dominus eius. Aliud est servitium timoris, aliud amoris; quae genera ipsa Veritas in hoc eodem Evangelio exprimit, dicens: Servus non manet in domo in aeternum, filius autem manet. Filius vero servit patri propter amorem, servus autem propter timorem. De quo servitio modo Dominus dixit: Iam non dico vos servos, sed amicos, quia filii, non servi, ideo et amici. Quia servus nescit quid faciat dominus: Nescit enim voluntatem domini sui, qui per timoris amaritudinem servit domino suo, et non per charitatis dulcedinem, quasi patri serviat. Vos autem dixi amicos, quia omnia quaecunque audivi a Patre meo, nota feci vobis. Quae sunt omnia quae audivit a Patre suo, quae nota fieri voluit servis suis, ut eos perficeret amicos suos, nisi gaudia internae charitatis, nisi illa festa supernae patriae, quae nostris quotidie mentibus per aspirationem sui amoris imprimit? Sed haec cognitio, quae nunc ex parte proficit, in illa plenitudine scientiae perficietur, de qua Apostolus ait: Cum autem venerit quod perfectum est, evacuabitur quod ex parte est. Hoc enim Dominus discipulis se fecisse dixit, quod eum facturum esse sciebat. VERS. .---Non vos me elegistis, sed ego elegi vos. Haec est ineffabilis gratia quae praevenit nos, ut simus amici ex servis. Ideoque nobis non subrepat superbia, quasi pro nostris meritis aliquid acceperimus, dum filii irae fuimus. Nunc autem Filii Dei per gratiam effecti sumus, sine qua nihil possumus facere, ut paulo ante ipsa Veritas ait: Sine me nihil potestis facere. Et posui vos, ut eatis, et fructum afferatis.  Posui ad gratiam, plantavi ut eatis volendo, fructus afferatis operando. Eatis enim volendo dixi, quia velle aliquid facere, iam mente ire est. Qualem vero fructum afferre debeant, subdendo manifestat: Et fructus vester maneat, ut quodcunque petieritis Patrem in nomine meo, det vobis. Nomen filii, Iesus est; Iesus autem Salvator vel etiam salutaris dicitur. Ille ergo in nomine Salvatoris petit, qui illud petit quod ad veram salutem pertinet; nam si id quod non expediat petimus, non in nomine Iesu petimus.  CAPUT XXXVII. Eamdem dilectionem instantius commendans, contemnendum dicit odium mundi. Praedicens quoque qualia pro eius nomine sint passuri, et arguendum mundum a Paraclito de peccato, et de iustitia, et de iudicio manifestat.  VERS. .---Haec mando vobis, ut diligatis invicem.  Merito itaque magister bonus dilectionem discipulis sic saepe commendat, tanquam sola praecipienda sit, sine qua non possunt prodesse caetera bona, et quae non potest haberi sine caeteris bonis quibus homo efficitur bonus. In hac autem dilectione, patienter debemus pro Domino mundi odia sustinere. Necesse est enim ut nos oderit, quos cernit nolle amare quod diligit. Sed non parum nos de seipso Dominus consolatur, qui cum dixisset: (VERS. ) Haec mando vobis ut diligatis invicem, adiecit atque ait: Si mundus vos odit, scitote quia me priorem vobis odio habuit. Non est discipulus super magistrum, adhaereant capiti membra; ut quod caput patiebatur prius, membra pati non recusent. (VERS. .) Si de mundo essetis, mundus quod suum erat diligeret. Aliter enim mundus intelligitur in sanctis, aliter in peccatoribus; aliter qui diligunt Deum, atque aliter qui diligunt hoc saeculum. Nam mundi huius nomine, saepe Ecclesia designatur, sicuti est illud: Deus erat in Christo, mundum reconcilians sibi (II Cor. V, ). Itemque illud: Non enim venit Filius hominis ut iudicet mundum, sed ut salvetur mundus per ipsum. Totus mundus Ecclesia est, et totus mundus odit Ecclesiam. Mundus igitur odit mundum, inimicus reconciliatum, damnatus salvatum, inquinatus mundatum. Sed iste mundus quem Deus in Christo reconciliat sibi, et qui per Christum salvatur, et cui per Christum peccatum omne per corpus donatur, de mundo electus est. Denique cum dixisset, Si de mundo essetis, mundus quod suum erat, diligeret, continuo subiecit: Quia vero de mundo non estis, sed ego elegi vos de mundo, propterea odit vos mundus. Erant itaque de mundo, sed per gratiam electi sunt de mundo, ut non essent in mundo, in quo nati sunt de peccati radice: sed in quo renati sunt per gratiam, ut non essent in mundo, sed electi de mundo. Elegi vos de mundo, dixit, ne quis in suis glorietur meritis; sed qui gloriatur, in Domino glorietur . VERS. .---Mementote sermonis mei quem ego dixi vobis: Non est servus maior Domino suo: si me persecuti sunt, et vos persequentur; si sermonem meum servaverunt, et vestrum servabunt. Perfectus magister revocat discipulos ad exemplum quod in se ostendebat, ut in prioribus legimus. Nunc autem exhortatur eos quatenus habeant in memoria sermonem magistri: Non est servus maior Domino suo. Hic servum significat, qui sanctum habet timorem, et permanet in saeculum saeculi, et in quo est initium sapientiae, et intellectus bonus omnibus facientibus eum: ibi in superioribus illum demonstrat servum, de quo et dudum ait: Servus non manet in domo in aeternum. Ille est servus qui pertinet ad timorem, quem foras mittit charitas, et non permanet in domo in aeternum. Sed haec omnia facient vobis propter nomen meum, quia nesciunt eum, qui misit me.  Quae omnia facient, nisi quae praedixit, odio habebunt vos scilicet, et persequentur, sermonemque contemnent vestrum? Adiunxit, propter nomen meum. Quid est aliud dicere quam me in vobis odio habebunt, me in vobis persequentur, et sermonem vestrum, quia meus est, ideo non servabunt? Sed haec omnia facient propter nomen meum, non vestrum, sed meum. Tanto igitur miseriores sunt qui propter hoc nomen ista faciunt, quanto beatiores qui propter hoc nomen ista patiuntur: sicut ipse alio loco dicit: Beati, qui persecutionem patiuntur propter iustitiam, hoc est, propter nomen meum. Sequitur: Si non venissem, et locutus fuissem eis, peccatum non haberent: nunc autem excusationem non habent de peccato suo. Iudaeos ostendit expressius, et quibus promissus est antea per prophetas.  Iudaei ergo persecuti sunt Christum, quod  evidentissime indicat Evangelium; Iudaeis locutus est , non aliis gentibus: in eis ergo voluit intelligi mundum, qui odit Christum et discipulos eius. Quid est ergo, Si non venissem, peccatum non haberent? Nunquid sine peccato erant Iudaei, antequam Christus ad eos in carne venisset? Quis hoc vel stultissimus dixerit? Sed magnum quoddam peccatum, non omne peccatum, quasi sub generali nomine vult intelligi. Hoc est enim peccatum, quo tenentur cuncta peccata, quod unusquisque si non habeat, dimittuntur ei cuncta peccata: hoc est autem quia non crediderunt in Christum, qui propterea venit ut credatur in eum. Hoc peccatum, si non venisset, non utique haberent. Adventus quippe eius quantum credentibus salutaris, tantum non credentibus exitiabilis factus est. Nunc autem excusationem non habent de peccato suo. De quo peccato, nisi quod non crediderunt in Christum Filium Dei, qui eis ante promissus est, et multis in lege figurationibus demonstratus; et quasi haec omnia inania essent, ita contempserunt, et non crediderunt in Christum, quia venit in plenitudine temporis factus sub lege, ut eos qui sub lege erant redimeret (Galat. IV, , ). Qui me odit, et Patrem meum odit. Sicut qui diligit Filium, diligit et Patrem, quia una dilectio est Patris et Filii, sicut una natura; ita et qui Filium odit, odit et Patrem. VERS. .---Si opera non fecissem in eis quae nemo alius fecit, peccatum non haberent.  Supra dixerat: Qui me odit, et Patrem meum odit. Utique enim, qui odit veritatem, necesse est oderit a quo et veritas nata est. Nunc dicit: Si opera non fecissem in eis quae nemo alius fecit, peccatum non haberent; peccatum illud scilicet magnum, de quo et superius ait: Si non venissem, et locutus fuissem eis, peccatum non haberent, hoc est, peccatum, quod in eum loquentem et operantem non crediderunt. Quod dixit: Nemo alius fecit in eis, tanquam si aliqui miracula sanctorum non fecissent ante in populo Dei: aut sic ut Elias vel Elisaeus mortuos non suscitarent. Nemo tamen tanta fecit miracula, vel tanta salutis insignia humanae fecit, sicut Christus fecit in conspectu illorum: quae cuncta facile intelligit qui Evangelium legit. Ideo opus non est illa enumerare, quae Evangelium narrat, et totus mundus clamat: Nimirum illa sunt opera, quae in eorum valetudine tanta salutis auctor ostendit, quanta illis antea nemo donavit. Haec enim illi viderunt, et hoc eis exprobrans adiungit, et dixit: Nunc autem et viderunt, et oderunt et me, et Patrem meum. Quo sensu hoc intelligendum sit, paulo ante exposuimus. Sed ut impleatur sermo, qui in lege eorum scriptus est: Quia odio habuerunt me gratis. Eorum legem dicit non ab ipsis inventam, sed ipsis datam. Gratis videlicet odit, qui nullum ex odio concessum quaerit, vel ad commodum tendit [Aug., qui nullum ex odio commodum quaerit, vel incommodum fugit]. Hi vero de quibus hoc dixit, pro beneficiis reddiderunt mala; et propter nimiam cordis malitiam oderunt diligentem eos, et benefacientem illis. Cum autem venerit Paraclitus, quem ego mittam vobis a Patre, Spiritum veritatis qui a Patre procedit.  Ex multis sancti Evangelii locis invenimus, quia discipuli ante adventum sancti Spiritus minus capaces erant ad indulgendum  arcana divinae sublimitatis, minus fortes ad toleranda adversa humanae pravitatis, sed eis adveniente Spiritu, cum augmento divinae agnitionis, data est etiam constantia vincendi humanae persecutionis tentamenta. Unde eos Spiritus sancti adventu promisit roborandos esse, vel ad fiduciam praedicationis, vel ad constantiam passionis: sicut in ipso principe apostolorum factum esse cognovimus, qui prius ad unius ancillae vocem Christum timuit confiteri, quem postea palam et in omnibus caeteris constantius, sancto Spiritu roboratus, multis Iudaeorum millibus praedicavit; ita ut ad eius praedicationem tria millia virorum legamus credidisse et baptizatos esse; et non post multum temporis etiam quinque millia credidisse. Unde et ipse Christus, ut audivimus, promisit eis, dicens: Cum autem venerit Spiritus Paraclitus, quem ego mittam vobis a Patre Spiritum veritatis. Utrumque dixit, et Spiritum Paraclitum, hoc est spiritum consolationis, et Spiritum veritatis, ut et fiduciam habuissent praedicationis in Spiritu veritatis, et consolationem gratiae in eodem Spiritu. Quod vero ait: Qui a Patre procedit,  statim subiunxit, quem ego mittam. Significat enim quod aequaliter idem Spiritus sanctus a Patre et Filio procedit, et aequaliter a Patre et Filio mittitur; sed propter distinctionem personarum, hic dicitur a Patre procedere, et a Filio mitti; et in eadem distinctione personarum unam esse operationem ac voluntatem suam cum Patris voluntate denuntiat. Venit etiam et sua sponte, quia coaequalis est Patri et Filio, ut cognoscatur unam esse voluntatem atque operationem sanctae Trinitatis. VERS. .---Ille, inquit, testimonium perhibebit de me, et vos testimonium perhibebitis.  Quia quae Spiritu intus docente perceperunt, haec abiecto timore pristino, foris loquendo et aliis ministrando protulerunt. Ipse namque Spiritus corda eorum et ad scientiam veritatis illustravit, et ad docenda quae nossent, culmine veritatis erexit. Cum autem venerit Paraclitus, ille testimonium perhibebit de me. Tanquam diceret: odio me habuerunt et occiderunt videntes; sed tale de me Paraclitus testimonium perhibebit, ut eos faciat in me credere non videntes. Et vos, inquit, testimonium perhibetis, quia ab initio mecum estis, perhibebit Spiritus sanctus, perhibebitis et vos, quia ab initio mecum estis. Potestis praedicare, quod nostis: quod ut modo non faciatis, illius Spiritus plenitudo nondum adest vobis. CAPUT XVI, VERS. , .---Haec locutus sum vobis, ut non scandalizemini. Absque synagogis facient vos.  Curavit namque pius magister, futura discipulis pravorum bella praedicare, quo minus eos venientia possint turbare. Solent enim levius ferri adversa, quae praesciuntur, quam quae subito ex insperato superveniunt, sicut in saeculari litteratura legitur, saepe repentini casus perturbationis fortissimos quosque in bello milites fatigare. Sed venit hora, ut omnis qui interficit vos, arbitretur obsequium se praestare Deo. Arbitrabantur autem obsequium se Deo praestare Iudaei in eo quod ministros Novi Testamenti odiis insequebantur et morte. Sed sicut illis testimonium perhibet Apostolus: Aemulationem Dei habent; sed non secundum scientiam. Arbitrantur ergo legis aemulatione  obsequium se praestare Deo, dum praeconibus gratiae neces inferunt; sed frustra legem quae per famulum data est defendunt, qui gratiam quam ipse Filius offert accipere renuunt; incassum se Deo Patri placere aestimant, qui Dei Filium contemnere, imo etiam persequi ac blasphemare laborant. Duo dixit illis esse ventura a Iudaeis, id est, ut extra synagogam eos facerent, et ut eos interficerent. Quae etiam ad cumulum damnationis illius populi pertinebant, et ad salutem gentium profutura fuissent, sicut Paulus in Actibus apostolorum illis Iudaeis dixit: Quia indignos vos verbo Dei fecistis, ecce convertimur ad gentes: Sic enim praecepit nobis Dominus: Ecce dedi te in lucem gentium, ut sis salus mea usque ad extremum terrae. Sequitur: Et haec facient, quia non noverunt Patrem neque me.  Quia enim Filius in Patre est et Pater est in Filio, et qui videt Filium videt et Patrem: patet profecto quia quicunque Filii credulitatem obstinata mente reiiciunt, nec Patrem nosse probantur. Sed haec locutus sum vobis, ut cum venerit hora eorum, reminiscamini quia ego dixi vobis. Magna consolatio est discipulorum, reminisci ante praedicta esse a magistro quae passuri essent, et eumdem se scire habere adiutorem et remuneratorem, pro cuius nomine talia passuros se esse praedictum est illis. VERS. .---Haec ab initio vobis non dixi, quia vobiscum eram. Quae sunt quae ab initio illis non dixit? Etiam de Spiritu sancto, quem missurus erat illis a Patre, et de consolatione et confortatione  eiusdem Spiritus, quo consolandi et roborandi fuissent, ut omnia mundi adversa vel Iudaeorum scandala et persecutiones, libero animo formidare non debuissent. Haec ab initio non dixi, quia vobiscum eram, quia mea praesentia consolabatur vos; et nunc vadens ad Patrem, necessarium habetis Spiritum sanctum, qui vos consoletur et confirmet in omni tribulatione et passione, quam passuri eritis. Et nunc vado ad eum qui me misit, et nemo, inquit, ex vobis interrogat me, quo vadis?  Significat sic se iturum ad eum qui misit illum, ut nullus interrogaret quod palam fieri visu corporis cernerent: nam superius interrogaverant eum quo  esset iturus, dum ad passionem properavit; et respondit eo se iturum quo ipsi tunc venire non poterant. Nunc vero ita se promisit iturum, ut nullus, quo vadis, interroget; nubes enim suscepit eum quando ascendit ab eis; et euntem in coelum non verbis quaesierunt, sed oculis viderunt. (VERS. .) Sed quia haec locutus sum vobis, inquit, tristitia implevit cor vestrum. Videbat utique quid illa sua verba in eorum cordibus agerent. spiritalem quippe nondum habentes interius consolationem, quam per Spiritum sanctum fuerant habituri, id quod exterius in Christo videbant, amittere metuebant. (VERS. .) Sed ego veritatem dico vobis, expedit vobis ut ego vadam.  Expedit ut forma servi vestris subtrahatur aspectibus, quatenus amor divinitatis aptius vestris infigatur mentibus. Expedit ut notam vobis formam coelo inferam, quatenus per hoc maiore desiderio illuc suspiretis. Si autem non abiero, Paraclitus non veniet ad vos: si autem abiero, mittam eum ad vos. Non quia non poterat ipse in terra positus dare Spiritum discipulis, haec loquitur; cum aperte legatur, quia post resurrectionem apparens eis, insufflavit et dixit eis: Accipite Spiritum sanctum : sed quia ipso in terra posito, et corporaliter conversante cum eis, non valebant ad illum erigere mentem, ad sitienda munera gratiae coelestis. Ascendente autem illo ad coelos, et illi pariter omne desiderium suum illo transferebant. Ideo capaces Spiritus sancti iam facti erant, non ultra de morte eius contristati, sed de promissionis eius munere laetati. Patet autem, nec laboriosa expositione indiget, cur eumdem Spiritum Paraclitum, id est, consolatorem cognominaverit: quia nimirum corda discipulorum, quae recessus ipsius moesta reddidisset, huius consolaretur et recrearet adventus. Non quod antea Spiritus sanctus non esset in cordibus discipulorum, vel etiam in antiquorum sanctorum, sed manifesta plenitudine ante sic non fuit datus, quomodo post ascensionem die decima in centum viginti nomina transmissus legitur. Sed in nullo opere cuiuslibet personae, Patris, vel Filii, vel sancti Spiritus totius sanctae Trinitatis operatio defuit; sed oportebat ita insinuari Trinitatem, ut, quamvis nulla esset diversitas substantiae, singillatim tamen commendaretur distinctio personarum. VERS. .---Cum autem venerit ille, arguet mundum. Quid est, quod dixit, cum venerit ille, arguet mundum?  Nunquidnam Christus, dum esset in mundo, non arguit mundum de his omnibus quae sequuntur? Sed Christus solam Iudaeorum gentem arguit; Spiritus vero sanctus, in discipulis eius toto orbe diffusis, non unam gentem intelligitur arguisse, sed mundum. In quo arguit? In eo quia per Spiritum sanctum charitas diffusa est in cordibus eorum , quae foras mittit timorem, ut non metuerent mundum, id est, amatores mundi arguere. De peccato, et de iustitia, et de iudicio. Quam sententiam ipse Christus exposuit dicens: De peccato quidem, quia non credunt in me.  Peccatum incredulitatis quasi speciale posuit, quia sicut fides origo virtutum, ita solidamentum est vitiorum in incredulitate persistere, Domino terribiliter attestante, qui ait: Qui autem non credit, iam iudicatus est, quia non credit in nomine unigeniti Filii Dei: iudicatus dixit, id est, damnatus. De iustitia vero, quia ad Patrem vado, et iam non videbitis me. Iustitia discipulorum Christi erat quod Dominum quem verum hominem cernebant, verum quoque Dei Filium esse crediderunt; et quem sibi corporaliter ablatum noverant, certo semper amore colebant. Iustitia caeterorum fidelium, id est, eorum qui Dominum in carne non viderunt, haec est: quod eum, quem corporali intuitu nunquam viderunt, Deum et hominem verum corde credunt ac diligunt. De qua profecto iustitia fidei arguuntur infideles, cur ipsi videlicet, cum similiter verbum vitae audirent, noluerunt ei credere ad iustitiam. Neque enim nequitia malorum ex sua solum pravitate, verumetiam ex comparatione rectorum, quam sit damnanda, denuntiat. Arguit ergo mundum, id est, infideles, Spiritus sanctus de peccato, quia non crediderunt in Christum; arguit de iustitia credentium, quia exemplum eorum sequi noluerunt, qui hunc ad Patrem ascendisse, neque ultra corporaliter in terris conversaturum esse, sciebant;  nec tamen ab eius dilectione poterant ulla ratione separari; hoc est enim quod ait: Quia ad Patrem vado, et iam non videbitis me. Non videbitis me, postquam ascendero, qualem nunc videre soletis, carne mortali et comprehensibili circumdatum: sed in maiestate ad iudicium venientem, et peracto iudicio, in maiore gloria cum sanctis apparentem. Sequitur: De iudicio autem, quia princeps huius mundi iudicatus est. Principem mundi diabolum dicit, quia primatum in cordibus infidelium tenuit, quos hic mundi nomine voluit intelligi; qui ordine perverso, mundum potius quam mundi creatorem diligunt; qui iudicatus est a Domino, qui ait: Videbam Satanam sicut fulgur cadentem de coelo. Iudicatus est ab eo, cum et ipse daemonia eiiceret, et discipulis daret potestatem calcandi supra omnem virtutem inimici. Arguitur itaque mundus de iudicio, quo diabolus est iudicatus, quando homines, ne Dei voluntati resistere praesumant, exemplo damnati propter superbiam terrentur archangeli.  Credant itaque homines in Christum, ne arguantur de peccato infidelitatis suae, quo peccata omnia tenentur [Ms., quo peccato omnia detinentur]; transeant in numerum fidelium, ne arguantur de iustitia eorum, quos iustificatos non imitantur; caveant futurum iudicium, ne cum mundi principe iudicentur, quem iudicatum imitantur; etenim ne sibi existimet parci superbia dura mortalium, de superborum supplicio terrenda est angelorum. Sequitur: VERS. , .---Adhuc multa habeo vobis dicere, sed non potestis portare modo. Cum autem venerit Spiritus veritatis, docebit vos omnem veritatem.  Certum est autem quod veniente desuper Spiritu, apostoli maiorem multo scientiam veritatis quam carnales eatenus potuere, consecuti sunt, maiore desiderio certandi pro veritate succensi sunt. Non tamen putandum est in hac vita quempiam omnem veritatem posse comprehendere. Unde et ipse beatus Paulus apostolus, qui ad tertium coelum raptus est, et ibi audivit arcana verba, quae non licet homini loqui, ait: Ex parte, inquit, cognoscimus, et ex parte prophetamus; cum autem venerit, quod perfectum est, evacuabitur, quod ex parte est. Intelligendum est ergo, quod ait de Spiritu, docebit vos omnem veritatem, quasi diceret: Diffundet in vestris cordibus charitatem, quae vos omnem veritatem faciet amare: cuius magisterio intus edocti, proficiatis de virtute in virtutem, dignique efficiamini pervenire ad vitam, in qua vobis aeterna claritas summae veritatis et verae sublimitatis, id est, contemplatio vestri conditoris appareat. Sequitur: Non enim loquetur a semetipso, sed quaecunque audiet, loquetur. Non enim loquitur Spiritus a semetipso, fortassis quia non est a semetipso, sed a Patre. Nam Filius natus est a Patre, et Spiritus sanctus procedit a Patre: non enim loquitur a semetipso, id est, sine Patris et Filii communione [Al., commotione]. Non enim divisus est Spiritus sanctus a Patre et Filio, sed unum opus est Patris et Filii et Spiritus sancti. Sed quaecunque audiet, loquetur: audiet videlicet per unitatem substantiae et proprietatem scientiae. Non loquitur a semetipso, quia non est a semetipso. Pater quippe solus de alio non est, Filius a Patre genitus, et Spiritus sanctus a Patre procedit. Ab ipso enim audiet Spiritus sanctus a quo procedit, quia non est a seipso, sed ab illo a quo procedit., ab illo utique et scientia]. Ab illo igitur audientia, quod nihil est aliud quam scientia. Quod vero adiunxit: Et quae ventura sunt, annuntiabit vobis. Constat enim nonnullos sanctorum in Spiritu sancto futura praedixisse; sed tamen altius sunt haec verba Domini consideranda, quae omnibus sanctis communia esse possunt. Igitur Spiritus adveniens, quae ventura sunt annuntiat, cum gaudia nobis patriae coelestis ad memoriam reducit, cum festa illa supernae civitatis per donum nobis suae aspirationis innotuit. Ventura nobis annuntiat, cum nos a dilectione praesentium abstrahens promissum in coelis regnum nostris cordibus desideriis  inflammat. VERS. .---Ille me clarificabit, quia de meo accipiet, et annuntiabit vobis. Spiritus clarificavit Christum, quia per eum tanta charitas in cordibus discipulorum accensa est, ut abiecto timore carnali effectum resurrectionis eius constanter praedicarent,  qui paulo ante tempore passionis pavidi fugerant. Unde scriptum est: Et repleti sunt omnes Spiritu sancto, et loquebantur verbum Dei cum fiducia . Spiritus clarificavit Christum, cum impleti gratia spiritali doctores sancti, tot et tanta miracula in nomine Christi fecerunt, quibus orbem totum ad fidem Christi converterent, tot ac tanta pro Christi nomine passionum certamina pertulerunt . Clarificat, dum charitatem in cordibus nostris diffundit, et aeternae patriae amorem inspirat. Quia de meo accipiet, et annuntiabit vobis, id est, de meo Patre. De Patre accepit Spiritus sanctus, quia de Patre procedit, de quo et Filius natus est: qui vero de nullo natus sit, de nullo procedit, Pater est solus. Omnia quaecunque habet Pater, mea sunt, propterea dixi quia de meo accipiet, et annuntiabit vobis. De his dixit quae ad ipsam Patris divinitatem pertinent, in quibus ille est aequalis Patri; in quibus est et Spiritus sanctus aequalis Patri et Filio, quia una substantia, una natura, una maiestas, una gloria, una aeternitas Patris, et Filii, et Spiritus sancti, et est unus Deus omnipotens, invisibilis, incomprehensibilis omni creaturae, Pater et Filius et Spiritus sanctus. Sequitur: CAPUT XXXVIII. Modicum se ab eis videndum dicit: et iterum modicum, et non videndum. De quo quaerentibus discipulis, similitudinem mulieris post partum prae gaudio tristitiae non reminiscentis inducit. Et quos a Patre amari significat, corroborat relicturus dicens: In mundo pressuram habebitis, sed confidite, ego vici mundum  VERS. -.---Modicum, et non videbitis me, iterum modicum, et videbitis me, quia vado ad Patrem.  Notandum autem, quia tota lectionis huius evangelicae series illis convenit, qui eam praesentes audierunt a Domino: prius autem illis [Ms. et Beda, Pars autem illius] etiam et nobis, qui post passionem et resurrectionem Dominicam ad fidem venimus, aptissime congruit. Quod autem ait: Modicum, et non videbitis me, iterum modicum, et videbitis me, quia vado ad Patrem, ad illos specialiter pertinet, qui eius discipulatui praedicantis in carne adhaerere, et post tristitiam passionis visa resurrectione et ascensione eius laetificari meruerunt. Modicum etiam fuit ab illa hora illius noctis qua traditus est, in horam passionis suae, quod eum discipuli carnaliter videbant; et iterum modicum fuit quod clausus in sepulcro, tertia die resurrecturus iacuit, et illorum aspectibus videri non potuit. Hoc est quod ait: Modicum, et non videbitis me; quod vero ait: Iterum modicum, et videbitis me, significat tempus post resurrectionem, quo cum discipulis conversatus est, et illis multimoda ostensione apparuit, usque dum ascendit in coelum illis videntibus, ut in Evangelio Lucae et Actibus apostolorum legitur: et hoc est quod ait, quia vado ad Patrem. Ac si patenter dicat: Quia post modicum a vestris aspectibus in monumenti claustra abscondor, et iterum post modicum destructo mortis imperio vobis intuendus apparebo. Quia tempus est, ut expleta dispensatione assumptae mortalitatis, cum resurrectionis triumpho iam revertar ad Patrem. Haec vero verba Domini, ut dixi, illis speciatim qui eius resurrectionem videre potuerunt, conveniunt; quae apostoli tunc temporis non potuerunt intelligere. Et hanc illorum ignorantiam pius magister intelligens, subsequenter secundum animi illorum dubitationem respondit, quasi expositurus, quid esset, quod dixit: Modicum, et non videbitis me, et iterum modicum, et videbitis me. VERS. .---Amen, amen dico vobis, quia plorabitis et flebitis vos, mundus autem gaudebit, vos autem contristabimini, sed tristitia vestra vertetur in gaudium. Et ipsorum, et totius Ecclesiae statui congruit. Plorabant quippe et flebant amatores Christi, cum illum comprehendi, ab hostibus ligari, ad concilium duci,  damnari, crucifigi, mori et sepeliri viderent. Gaudebant multi amatores, quos propter infimas cogitationes mundum vocat Dominus, cum morte turpissima condemnarent illum, qui gravis erat eis etiam ad videndum. Contristabantur discipuli posito in morte Domino; sed agnita eius resurrectione, tristitia illorum versa  in gaudium; visa ascensionis potentia, iam maiore gaudio sublevati, laudabant et benedicebat Dominum, ut Lucas evangelista testatur. Sed et cunctis fidelibus hic Domini sermo convenit, qui per lacrymas pressurasque praesentes, ad gaudia aeterna pervenire contendunt: Qui seminant in lacrymis, in gaudio metent, euntes ibant et flebant , quatenus in aeterna beatitudine laboris sui mercedem recipiant. Mundus autem, id est, mundi amatores gaudebant, qui ad aeterna gaudia se praeparare per lacrymas et afflictiones despiciunt: vos autem contristabimini per labores et pressuras; sed tristitia vestra vertetur in aeternae beatitudinis laetitiam. Sequitur: VERS. .---Mulier cum parit, tristitiam habet, quia venit hora eius. Mulierem dicit sanctam Ecclesiam, propter fecunditatem bonorum operum; et quia spiritales Deo filios gignere nunquam desinit. Haec mulier, cum parit, tristitiam habet, quia venit hora eius. Cum autem pepererit puerum, iam non meminit pressurae propter gaudium, quia natus est homo in mundum. Quia nimirum sancta Ecclesia quandiu in mundo spiritalium virtutum profectibus insistit, nunquam mundi tentationibus exerceri desistit: at cum devicto laborum certamine ad palmam pervenerit, iam non meminit pressurae praecedentis, propter gaudium perceptae retributionis. Non sunt enim condignae passiones huius temporis ad superventuram gloriam, quae revelabitur in nobis. Non meminit, inquit, pressurae propter gaudium, quia natus est homo in mundum. Sicut enim mulier, nato in hunc mundum homine, laetatur, ita Ecclesia nato in vitam futuram fidelium populo, digna exsultatione repletur; pro qua eius nativitate multum laborans et gemens in praesenti, quasi parturiens dolet. Nec novum debet cuiquam videri, si natus dicitur qui ex hac vita migraverit: quomodo enim consuete nasci dicitur, cum quis de utero matris procedens hanc in lucem ingreditur; ita etiam rectissime potest natus appellari, qui solutus a vinculis carnis ad lucem sublimatur aeternam. Unde mos obtinuit ecclesiasticus, ut dies beatorum martyrum sive confessorum Christi, quibus de saeculo transierunt, natales vocitemus, eorumque solemnia non funebria, sed natalia  dicantur. Sequitur Dominus exponens ipse paradigma, quod de muliere proposuit: Et vos igitur nunc quidem tristitiam habetis; iterum autem videbo vos, et gaudebit cor vestrum, et gaudium vestrum nemo tollet a vobis. Quod de ipsis quidem discipulis facile intelligitur, quia tristitiam habuerunt passo ac sepulto Domino; sed peracta resurrectionis gloria, gavisi sunt viso Domino, et gaudium eorum nemo tollet ab eis. Licet pressuras ac persecutiones passi essent in hoc mundo, semper in spe gaudebant futurae retributionis, pro eo quod digni essent pro nomine Iesu contumelias pati. Iterum autem videbo vos, et gaudebit cor vestrum; et gaudium vestrum nemo tollet a vobis. Videt itaque electos post tristitiam Dominus, cum eorum patientiam damnato impugnatore remunerat. Videbo vos, id est, cum assumpsero vos ad meipsum, ut ubi ego sum, et vos sitis, et in illa visione perpetuae gloriae gaudebit cor vestrum, et gaudium vestrum nermo nemo tollet a vobis: quia ibi nullus adversarius, nullus persecutor, nemo qui tristitiam ingerat animis vestris, dum videtur Deus deorum in Sion (Psal. LXXXIII, ); et cum apparuerit Christus, tunc et vos apparebitis, ut Apostolus ait, cum illo in gloria (Coloss. III, ). Sequitur: Et illa die me non rogabitis quidquam.  Hoc enim verbum, quod est rogare, non solum petere, sed etiam interrogare significat, sicut et in Graeco habet, unde hoc Evangelium translatum est. Significat vero, quod ait Dominus, illud tempus quo gaudium nostrum nemo tollet a nobis; ubi iam nihil rogemus, nihil interrogemus: quia nihil desiderandum remanebit, nihil quaerendum latebit. VERS. .---Usque modo non petistis quidquam in nomine meo.  Duobus modis intelligi potest; vel quia non in nomine meo petistis, quod nomen non, sicut cognoscendum  est, cognovistis: vel non petistis quidquam, quoniam in comparatione rei quam petere debuistis, pro nihilo habendum est quod petistis, quia qui petit, quod ad senpiternam  salutem et gaudium aeternum non pertinet, nihil petere videtur ad comparationem illius petitionis, quam petere debuit. Usque modo non petistis quidquam in nomine meo. Vel ita intelligendum est: Non petierunt eatenus in nomine Salvatoris, quia dum ipsius Salvatoris visibilem praesentiam contemplarentur, minus ad invisibilia salutis dona mentis intuitum erexerant. Qui vero contra rationem salutis suae petit, non petit in nomine Iesu. Hinc et Dominus sequenter ait: Petite et accipietis, ut gaudium vestrum sit plenum, significans, quid sit nobis petendum, id est, ut plenum sit gaudium nostrum: unde ait, et accipietis. Si illa petimus quae ad plenitudinem laborum pertineant et gaudiorum, accipiemus. Plenum ergo gaudium, beatitudinem perpetuae pacis appellat. Ait itaque: Petite et accipietis, ut gaudium vestrum sit plenum; ac si patenter dicat: Non fluxa saeculi gaudia, quae et moerore semper mixta et dolore finienda sunt; sed illud singulare gaudium a Patre petite, cuius plenitudo nullo cuiuslibet inquietudinis attactu minuatur, aeternitas nullo unquam termino dissolvatur. Si ergo talia petendo perstiteritis, talia petendo procul dubio quae petitis accipietis, si mores menti concordant petentis; parum enim utilitatis affert bene orando superna quaerere, qui non desistit perverse vivendo infimis implicari. Haec in proverbiis locutus sum vobis. Venit hora, cum iam non in proverbiis loquar vobis, sed palam de Patre annuntiabo vobis. Nam adhuc parvuli fuerant, necdum intelligere potuerant, quomodo Pater esset in Filio, et Filius in Patre; et caetera quae ad profunda mysteriorum divinitatis pertinebant, necdum scire potuerunt. Ideo in proverbiis, quasi in aenigmate, loqui illis videbatur Dominus; sed promittit ille horam, in qua palam illis de Patre loqueretur. Illam nimirum horam significabat, qua eis, peracta sua passione ac resurrectione, Spiritus sancti erat gratiam daturus. Tunc etenim spiritaliter intus instructi, spiritali delectatione succensi, quo perfectius omnia quae de agnitione divinitatis mortalibus erant capienda, ceperunt; eo ardentius sola quae ad eius visionem promerendam iuvarent, appetere ac desiderare curaverunt. VERS. .---Illa die in nomine meo petetis, id est, quae ad salutem tantummodo animarum vestrarum. et quae ad gaudia aeterna pertinere videantur, petere incipietis. Et maxime ut intelligatis, quid sit quod dixi: Ego et Pater unum sumus, vel quomodo Pater sit in me, et ego in Patre. Tunc in eius nomine petunt, qui petunt, quia in solo eius nomine [Aug., in sono eius nominis] non aliud quam res ipsa est, quae hoc nomine vocatur, intelligunt. Hi possunt utcunque cogitare Dominum nostrum Iesum Christum, in quantum homo est, pro nobis interpellare Patrem; in quantum Deus est, nos exaudire cum Patre, quod eum significasse arbitror, ubi ait: Et non dico vobis, quia ego rogabo Patrem de vobis. Potest enim non inconvenienter accipi quod ait: Et non dico vobis, quia ego rogabo Patrem de vobis: quia non de praesenti, rogo; sed de futuro posuit rogabo, quod sanctis ad internam pacem  receptis, non opus sit iam aliquid rogare illis, quia nimirum tanta beatitudine donandi sint, quae amplior esse non possit. Ipse enim Pater amat vos, quia vos me amatis, et credidistis, quia a Deo exivi. Non ita intelligendum est, quod dixit: Quia vos me amatis, quasi priores illi amarent Christum: sed ita potius quia Pater illos gratuito amore praevenerit, atque ad amandum credendumque Filium, a mundo sustulerit; et quia ipsi agnitam Filii dilectionem ac fidem pio et sollicito corde servaverint, maioribus eos donis paternae dilectionis esse remuneratos, una cum Filio et Spiritu sancto amare, quos amore dignos iudicat. Quod vero adiunxit, quia vos me amatis, eadem ratione sentiendum est. Quapropter quicunque Filium recte amat, hunc cum Patre et Spiritu sancto amet [Ms., amat]: quia quorum inseparabilis est natura divinitatis, horum una eademque sunt dona virtutis: hoc est, quod amatis et creditis quia a Deo exivi.  VERS. .---Exivi a Patre, et veni in mundum, iterum relinquo mundum, et vado ad Patrem. Exivit a Patre, et venit in mundum, quia visibilis mundo apparuit in humanitate, qui erat invisibilis apud Patrem in divinitate; exivit a Patre, quia non in ea forma qua aequalis est Patri, sed in assumpta creatura minor apparuit. Et venit in mundum, quia in ea forma servi quam accepit, etiam mundi huius amatoribus se videndum praebuit. Iterum reliquit mundum, et rediit ad Patrem, quia ab aspectu amatorum mundi, quod viderant, abstulit, et se amatoribus suis aequalem Patri esse credendum docuit. Reliquit mundum, et rediit ad Patrem, quia humanitatem quam induit, per ascensionem ad invisibilia paternae maiestatis adduxit. Haec quidem verba Domini mystica, et sicut ipse testatur, in proverbiis sunt dicta. Sed discipuli quibus dicebantur adeo carnales adhuc erant, ut eorum profunditatem minime caperent; et non solum arcana dictorum, sed nec ipsam ignorantiam suam intelligerent, putantes simpliciter et dilucide prolata, quae non intelligentibus proverbia erant: et continuo responderunt: Ecce nunc palam loqueris, et proverbium nullum dicis. Palam igitur eum loqui aestimabant, cuius mysteria dictorum necdum comprehendere valebant. Quod autem adiungunt: (VERS. ) Nunc scimus, quia scis omnia, et non opus est tibi ut quis te interroget. In hoc credimus, quia a Deo exiisti: aperte ostendunt quia loquens ad eos Dominus, de his maxime disputabat, quae illos delectabat audire et quae illi interrogare volebant. Haec ipse praeveniens eos, ultro proferebat, unde merito illum scire omnia quasi Deum, et quasi Dei Filium a Deo venisse credunt et confitentur. Apertum namque divinitatis indicium est cogitationum nosse secreta. VERS. .---Ecce venit hora, et iam venit, ut dispergamini unusquisque in propria. Venit itaque hora passionis meae, qua solus torcular calcare habeo, et nemo saltem ex vobis mecum remanebit, sed dispergemini in propria, id est, vestrae infidelitatis timore. Quasi diceret: Ita perturbabimini, ut etiam quomodo vos modo credere putatis, omnino relinquatis. Venerunt enim ad tantam desperationem et suae fidei oblivionem, ut nec quid ante crederent recordati sint. Ecce quomodo eum reliquerant, deserendo etiam ipsam fidem qua in eum crediderant. In ea vero pressura quam post eius glorificationem accepto Spiritu sancto pertulerunt, non eum reliquerunt: et quamvis fugerent de civitate in civitatem, ad ipsum refugeretur. Dato quippe illis Spiritu sancto, factum est in eis quod nunc dictum est eis: Confidite, ego vici mundum.  Confiderunt et vicerunt. In quo, nisi in illo? Non enim vicisset mundum, si membra eius vinceret mundus. Unde ait Apostolus: Gratias Deo, qui dat nobis victoriam; continuoque subiecit: Per Dominum nostrum Iesum Christum, qui dixerat suis: Confidite, quia ego vici mundum. Sermonem ita concludit: Haec locutus sum vobis, ut in me pacem habeatis. Non tantum ad haec verba respicit quae hic in sancto convivio locutus est eis, sed ad omnia quae ab initio discipulatus eorum vel loquebatur, vel in praesentia illorum agebat: haec omnia ad hoc pertinent, ut pacem habeamus in illo, licet pressuras et persecutiones patiamur in mundo. in magna spe consolationis concludit haec verba: Sed confidite, ego vici mundum. Non enim caput in se solummodo, sed etiam in membris suis vicit mundum. Ideo non timendae sunt persecutiones huius mundi. Et haec omnia sunt agenda, ut pacem habeamus in illo.  Hanc enim causam commendavit sermonis sui, ut in illo pacem haberent, propter quam Christiani sumus. Haec enim pax finem temporis non habebit; et omnis piae nostrae intentionis actionisque finis, ipsa erit. Propter hanc sacramentis eius imbuimur, propter hanc mirabilibus eius operibus et sermonibus erudimur, propter hanc Spiritum eius pignus accepimus, propter hanc in eum credimus et speramus, ut eius amore, quantum ipse donat, efficiamur digni; per hanc pacem in pressuris omnibus consolamur; per hanc et a pressuris omnibus liberamur; propter hanc omnem tribulationem fortiter sustinemus, ut in hac sine ulla tribulatione regnemus. Sequitur.  LIBER SEPTIMUS.  CAPUT XXXIX. Ad Patrem de clarificatione sua loquens, discipulos prolixa et multimoda prosecutione commendat, passione protinus imminente.  CAPUT XVII, VERS. .---Sublevatis Iesus oculis in coelum dixit: Pater, venit hora, clarifica Filium tuum. Potuit silenter haec eadem verba orationis Patri Filius dicere; sed oratio Filii doctrina est discipulorum, nec non et eorum qui illorum exempla sequi voluissent , vel eorum scripta legere. Dixit: Venit hora. Hora itaque passionis appropinquat. Clarifica Filium tuum, id est, resurrectionis gloriam praecedat humilitas passionis, et subsequatur cito resurrectionis clarificatio. Sequitur: Ut Filius tuus clarificet te. Clarificatio Patris aeterna est, quae nec augeri nec minui potest. Sed haec clarificatio ad notitiam Dei Patris pertinet, ut resurrectionis gloria in Filio peracta, innotesceret Deus Pater in toto orbe, qui ante in Iudaeis tantummodo notus erat.  Clarifica Filium tuum, ut Filius tuus clarificet te, quasi dixisset: Resuscita me, ut innotescas in toto orbe per me. Sequitur: Sicut dedisti ei potestatem omnis carnis. Id est, omnis hominis, a parte totum, caro pro homine. Haec ait ut ostenderet magis ac magis quomodo clarificaturus esset Patrem. Sicut ergo dedisti ei potestatem, inquit, omnis carnis, ita te clarificet Filius; id est, notum te faciat omni carni, quam dedisti ei. Sic enim dedisti. Ut omne quod dedisti ei, det eis vitam aeternam. Haec est vita aeterna, ut cognoscant te solum verum Deum, et quem misisti Iesum Christum. Ordo verborum est, ut te et quem misisti Christum Iesum cognoscant solum Deum verum. Plena cognitio Dei Patris et Filii et Spiritus sancti plena est et perfecta vita aeterna; perfecta vita aeterna, summa beatitudo est; summa beatitudo non est, nisi in vita aeterna. Ideo dixit: Haec est vita aeterna, ut cognoscant te, et quem misisti Iesum Christum solum et verum Deum. VERS. .---Ego te clarificavi super terram, opus consummavi quod dedisti mihi ut faciam. Quid est quod praeterito tempore posuit, clarificavi et consummavi, et statim subiunxit futuri temporis verbum faciam, nisi quod omnia Deo sunt praesentia, et in divina praedestinatione futura quasi transacta esse credenda sunt? Quod enim futurum fuit ut fieret, hoc quasi transactum fuit. Ego te clarificavi, quasi dixisset: Ego te clarificabo praedicationis gloria, quam in discipulis suis toto mundo efficit; dum opus consummabo passionis meae et resurrectionis, quod dedisti mihi ut faciam. Sed nunc vero clarifica me, tu Pater. Dicendo enim, te clarificavi super terram, se autem a Patre apud eumdem Patrem postulat clarificandum, modum profecto utriusque clarificationis ostendit. Ipse quippe Patrem clarificavit super terram, eum gentibus praedicando: Pater vero ipsum apud semetipsum, ad suam dexteram collocando. Subiunxit: Claritate quam habui priusquam mundus fieret apud te. Ordo verborum est, quam habui apud te priusquam mundus esset. In hoc valet quod ait: Et nunc clarifica me, hoc est, sicut tunc, ita et nunc; sicut tunc praedestinatione, ita et nunc perfectione; fac in mundo quod apud te fuerat ante mundum; fac in suo tempore quod ante omnia tempora statuisti. Convenit nos intelligere in hoc loco praedestinationem claritatis humanae quae in illo est naturae, ex mortali immortalis apud Patrem futurae; et hoc iam praedestinando factum fuisse, antequam mundus esset, quod in mundo etiam suo tempore fieret. Si enim de nobis dixit hic videns praedestinationem Filii Apostolus: Sicut elegit nos in ipso ante mundi constitutionem . Nec formidare debemus praedestinatum dicere Filium Dei secundum humanitatem, qui in tempore suo venit  in mundum, ante tamen omnia tempora praedestinatum esse. Illud autem praedestinatum fuit, quod nondum erat, ut fieret, quod Deus voluit ut esset. De qua praedestinatione ait Apostolus in principio Epistolae ad Romanos: Qui factus est ei ex semine David secundum carnem, qui praedestinatus est Filius Dei in virtute. Secundum hanc praedestinationem etiam clarificatus est antequam mundus esset, ut et claritas eius esset ex resurrectione mortuorum apud Patrem ad cuius dexteram sedet. VERS. .---Manifestavi nomen tuum hominibus, quos dedisti mihi de mundo. Quod ergo facturus erat per doctores sanctos in toto orbe post gloriam resurrectionis et ascensionis suae, et post Spiritus sancti dona, quae in discipulos delata sunt, hoc quasi factum esse dixit.  Tale est hoc, quale et illud quod Paulo ante dixit: Ego te clarificavi super terram: pro tempore futuro et illic et hic praeteritum ponens tempus, sicut qui sciret praedestinatum esse ut id fieret, et ideo fecisse se dicens quod erat sine ulla dubitatione facturus. Sequitur: VERS. , .---Tui erant, et mihi eos dedisti, et sermonem tuum servaverunt. Nunc cognoverunt quia omnia quae dedisti mihi, abs te sunt, quia verba quae dedisti mihi, dedi eis, et ipsi acceperunt et cognoverunt vere quia a te exivi, et crediderunt quia tu me misisti. Quanquam et haec omnia de omnibus futuris fidelibus dici potuerint re imperfecta [Ms. spe perfecta; Aug., spe iam perfecta], cum adhuc essent futura, tamen et haec specialiter de discipulis dici possunt ad quos tunc praesentialiter loquebatur, quia illud quod sequitur: Cum essem cum eis, ego servabam eos in nomine tuo; quos dedisti mihi, custodivi, et nemo ex his periit, nisi filius perditionis (Iudam significans, qui tradidit eum, qui unus fuit de duodecim) magis huic sensui convenit, ut apostolis specialiter haec loqueretur. Deinde subiungit: Nunc autem ad te venio, cum manifestum est eum de corporali sua dixisse praesentia: Cum essem cum eis, ego servabam eos; veluti iam cum eis ea praesentia non esset. Eo modo enim significare voluit ascensionem mox futuram, de qua dicit: Nunc autem ad te venio: iturus utique ad dexteram Patris; unde venturus est ad vivos et mortuos iudicandos, praesentia itidem corporali secundum fidei regulam sanamque doctrinam. Nam praesentia spiritali cum eis erat semper, et cum tota Ecclesia sua in hoc mundo usque in consummationem saeculi. Quod vero ait, ut ad superiora redeamus, Manifestavi nomen tuum hominibus, quos dedisti mihi, non illud nomen quod Deus es, sed illud nomen quod Pater meus es: quod nomen manifestari non potest sine illius Filii manifestatione. Nam vero illud nomen quod Deus est, nulli naturae rationabili incognitum omnimodis esse putavit. Haec est enim verae vis divinitatis, ut creaturae rationali non omnino incognitus possit abscondi, exceptis paucis in quibus natura rationalis nimium depravata est. Propemodum omnes gentes Deum esse fatentur, licet diversis erroribus verum Deum agnoscere impediantur. Quod vero in Psalmis legitur: Notus in Iudaea tantum Deus, quia legitimo cultu tantummodo Deum verum cognoverunt et coluerunt: in hoc vero quod Pater est Christi per quem tollit peccata, ignotum fuit antequam venisset Christus in mundum; nisi tantum quibus Deus per spiritum prophetiae revelavit hoc mysterium magnum et absconditum, quod post adventum eius in mundum, praedicatum est gentibus, creditum est in hoc mundo, assumptum est in gloria. Quod vero addidit: Quos dedisti mihi, hoc est, quod paulo ante dixit: Nemo potest venire ad me, nisi Pater, qui misit me, attraxerit eum. Quos dedisti mihi de mundo, hoc est, quibus per regenerationem hoc praestitit, non quibus natura per nativitatem contulit. Quid est quod sequitur: Tui erant, et mihi eos dedisti? In humanitate hanc potestatem se accepisse a Patre dicit, ut eos haberet quos Pater elegit et praedestinavit ante constitutionem mundi; non solum Pater, sed et Filius et Spiritus sanctus, ut sit unum opus sanctae Trinitatis inseparabilis et omnimodo aequalis. Pereat hic carnalis cogitatio. De mundo sibi a Patre dicit Filius datos esse homines, quibus alio loco dicit: Ego vos de mundo elegi. Quos de mundo Dei Filius elegit cum Patre, idem ipse homo Filius de mundo eos accepit a Patre. Sequitur: Et sermonem tuum servaverunt: nunc cognoverunt,  quia omnia quae dedisti mihi, abs te sunt. Id est, cognoverunt, quae abs te sunt [Aug., cognoverunt, quia abs te sum]. Simul enim Pater dedit omnia, cum genuit qui haberet omnia; sicut in prioribus huius Evangelii ipse Dominus dicit: Sicut enim Pater habet vitam in semetipso, sic dedit et Filio vitam habere in semetipso, id est, genuit Filium vitam habentem in semetipso. Quia verba quae dedisti mihi, dedi eis, et ipsi acceperunt, id est, intellexerunt atque tenuerunt. Tunc enim verbum accipitur, quando mente percipitur et tenetur, ne oblivione pereat. Et cognoverunt, inquit, vere quia a te exivi, et crediderunt quia tu me misisti. Et hic subaudiendum est, vere. Quod enim dixit, cognoverunt vere, exponere voluit adiungendo; et crediderunt. Hoc itaque crediderunt vere, quod cognoverunt vere: id enim est, a te exivi, quod est, tu me misisti. Sed tamen adhuc non erant discipuli tales, quales eos dicit futuros esse, verbis praeteriti temporis usus: quasi iam essent, pronuntians quales futuri essent, accepto scilicet Spiritu sancto, qui eos, sicut promissum est, doceret omnia et induceret eos in omnem veritatem. Dedit eis verba, sicut dixit, quae dedit ei Pater: sed quando illa non foris in auribus, sed intus in cordibus spiritaliter acceperunt, tunc vere acceperunt, quia tunc vere cognoverunt; vere autem cognoverunt, quia vere crediderunt.  Sed haec verba, quae dicit Filius sibi dedisse, si ad divinitatis unitatem intelligitur pertinere, eo modo dedit verba Pater Filio, quo genuit Verbum coaeternum sibi. Si vero ad humanitatem respicit, quis intelligit quomodo dedisset, vel quomodo accepisset Deus homo factus ex virgine, quando etiam ipsam, quae de virgine facta est, generationem quis enarrabit? Sequitur: VERS. .---Ego pro eis rogo, non pro mundo rogo, sed pro his, quos dedisti mihi. Haec enim dixit inter alia, dum oraret pro eis, quos dedit ei Pater.  Mundum vult modo intelligi, qui vivunt secundum concupiscentiam mundi, et non sunt in ea sorte gratiae ut ab illo eligantur ex mundo. Non itaque pro mundo, sed pro eis quos Pater dedit, rogare se dicit: per hoc enim quod eos illi Pater iam dedit, factum est ut non pertineant ad eum mundum, pro quo non rogat. Deinde subiungit: Quia tui sunt. Neque enim quia Pater eos Filio dedit, amisit ipse quos dedit, cum adhuc Filius sequatur ac dicat: Et mea omnia tua sunt, et tua mea. Ubi satis apparet quomodo unigeniti Filii sint omnia quae sunt Patris; per hoc utique quod etiam ipse Deus est, et de Patre Patri natus aequalis. Hoc enim dictum est de sancta et rationabili creatura, quam elegit Deus, et quae subdita est Patri et Filio, et aequaliter est Patris et Filii. Haec ergo cum sit Dei Patris, non simul esset et Filii, nisi Patri Filius esset aequalis. Nec fas est ut sancti, de quibus haec locutus est, cuiusquam sint, nisi eius a quo creati et santificati sunt. Ergo cum et Patris et Filii sunt, aequales esse demonstrant, quorum aequaliter sunt. Et clarificatus sum, inquit, in eis. Nunc suam clarificationem tanquam facta sit dicit, cum adhuc esset futura. Clarificatus sum in eis, id est, per eorum praedicationem clarificatus sum in toto mundo. Et quia praedestinatum est ut fieret, certum voluit esse quod futurum erat. Ideo praeteriti temporis verbo usus est. VERS. .---Et iam, inquit, non sum in mundo, et hi in mundo sunt. Significat horam in qua transiturus erat ex hoc mundo, et verbo praesentis temporis usus est pro futuro, quia cito erat futurum, quasi factum esset dixit. Quod autem ait: Et hi sunt in mundo, significat enim eos ad quos loquebatur, tardius transire ex hoc mundo, dum illo abeunte ex hoc mundo necesse esset, ut illi remanerent, per quos praedicaretur nomen eius sanctum in mundo. Praevidensque quid eos movere posset, qui audirent haec quae legerent, adiecit: Nunc autem ad te venio. Ascensionis gloriam designat, per quam elevatus est homo super altitudinem coelorum, et omnium angelicarum potestatum dignitates, ita ut in dextera Dei Patris collocaretur: commendatque eos Patri, quos corporali absentia relicturus est dicens: Pater sancte, serva eos in nomine tuo, quos dedisti mihi. Nempe sicut homo Deum rogat pro discipulis suis quos accepit a Deo. Attende quid sequitur: Ut sint, inquit, unum, sicut et nos. Non ait,  ut nobiscum sint unum; aut ut simus unum ipsi et nos, sicut unum sumus nos; sed ait, ut sint unum sicut et nos; ipsi utique in natura sua sint unum, sicut et nos in nostra unum sumus. Quod procul dubio non diceret, nisi secundum hoc diceret, quod Filius aequalis est Patri, sicut in alio loco dicit: Ego et Pater unum sumus; non secundum id quod homo est: nam secundum hoc dixit: Pater maior me est ; sed quoniam una eademque persona est Deus et homo, intelligimus hominem in eo quod rogat: intelligimus autem Deum in eo quod unum sunt, et ipse et ille quem rogat. Sequitur: Cum essem cum eis, ego servabam eos in nomine tuo. Me, inquit, veniente ad te serva eos in nomine tuo, in quo eos, quando cum eis eram, et ipse servabam. In nomine Patris servabat discipulos suos Filius hominis in humana praesentia constitutus: sed etiam Pater in nomine Filii servabat, quos in nomine Filii petentes exaudiebat. His quippe idem Filius dixerat: Amen, amen dico vobis, si quid petieritis Patrem in nomine meo, dabit vobis (Ioan. XVI, ). Simul enim nos custodiunt Pater, et Filius, et Spiritus sanctus, qui est unus, verus, beatus Deus. Intelligamus [Al., quem unum verum, beatum Deum intelligamus] cum ita loquitur, sicut hic locutus est, personas eum distinguere, non separare naturam; licet ablata ab eis corporali praesentia Filii. Sed nunquam spiritalis custodia deerat, de qua dicit: Ecce ego vobiscum sum omnibus diebus, usque ad consummationem saeculi . Quos dedisti mihi, custodivi; et nemo ex his periit, nisi filius perditionis, ut Scriptura impleatur. Filius perditionis dictus traditor Christi, de quo in psalmo centesimo octavo maxime prophetatur. Nunc autem ad te venio; et haec loquor in mundo, ut habeant gaudium meum impletum in semetipsis. Ecce in mundo loqui se dicit, qui paulo ante dixerat: Iam non sum in mundo. Ergo et quia non natura ibat [Aug., quia nondum abierat], hic adhuc erat; et quia fuerat abiturus, hic quodammodo iam non erat. Quid sit autem hoc gaudium, de quo ait: Ut habeant gaudium meum impletum in semetipsis, iam superius expressum est, ut sint unum sicut et nos. Hoc gaudium suum, id est a se in eos collatum, in eis dicit implendum, propter quod locutum se dixit in mundo. Haec est pax illa et beatitudo in futuro saeculo, propter quam consequendam temperanter, et iuste, et pie vivendum est in hoc saeculo. VERS. .---Loquens adhuc Dominus ad Patrem, et orans pro discipulis suis: Ego dedi eis sermonem tuum; in prioribus expositum est. Et mundus eos odio habuit. Significat passiones quas in mundo habituri erant a persecutoribus, quos hic mundi nomine demonstrat. Deinde causam subiiciens, cur eos oderit mundus, quia non sunt, inquit, de mundo, sicut et ego non sum de mundo. Sed aliter illi, aliter ego. Illi regeneratione, ego generatione. Illi eguerunt secunda nativitate, quia in peccatis nati sunt: ego quia sine peccato natus sum, non egui regeneratione. Donatum est ergo eis ut de mundo non essent; ego vero nunquam fui de mundo, quia nunquam in peccato.  Ipse autem de mundo nunquam fuit, quia etiam secundum formam servi, de Spiritu sancto natus est, de quo illi renati. Si ergo illi ideo non de mundo, quia renati sunt de Spiritu sancto, propterea ille nunquam de mundo, qui natus est de Spiritu sancto. Non rogo, inquit, ut tollas eo de mundo, sed ut serves eos ex malo [Ms. a malo]. Adhuc enim necessarium fuit, quamvis iam non essent de mundo, esse tamen in mundo; ut impleretur, quod dictum est: In omnem terram exivit sonus eorum, et in fines orbis terrae verba eorum. VERS. .---Sanctifica eos in veritate. Sic enim servantur ex malo, quod superius oravit ut fieret de malo perfidiae in quo cecidit Iudas proditor. Sanctificantur itaque in veritate haeredes testamenti novi, cuius veritatis umbrae fuerunt sanctificationes Veteris Testamenti; et cum sanctificantur in veritate, utique sanctificantur in Christo, qui veraciter dixit: Ego sum via, et veritas, et vita. Veritas liberabit vos. Paulo ante exponens Iesus quid dixerit, Si vos Filius, inquit, liberabit, vere liberi eritis: ut ostenderet hoc se prius dixisse veritatem, quod postmodum Filium. Quid ergo aliud et hoc  dixit: Sanctifica eos in veritate, nisi sanctifica eos in me? Denique sequitur, et hoc apertius insinuare non desinit, Sermo etiam tuus, inquit, veritas est. Quid aliud  dixit, quam ego veritas sum? Sanctificat itaque Pater in veritate, id est, in Verbo suo, in unigenito suo, suos haeredes, eiusque cohaeredes. Sed nunc adhuc de apostolis loquitur, nam secutus adiungit: Sicut me misisti in mundum, et ego misi eos in mundum. Quos misit, nisi apostolos suos? Nam et ipsum nomen apostolorum, quod Graecum est, nihil nisi missos significat in Latino. Misit ergo Dominus Filium suum absque peccato conceptum et natum; misit ergo Filius discipulos suos quos ipse sanctificavit, vel per baptismi sacramentum; vel per sanguinis sui redemptionem, ut praedicarent mundo sanctificationem et ablutionem remissionemque peccatorum suorum. Unde et subiecit: Et pro eis ego sanctifico meipsum. Id est, in eo quia non veni facere voluntatem meam, sed voluntatem eius, qui misit me Patris. Sanctificatio fidelium est obedientia Filii, qui obediens Patri usque ad mortem, mortem autem crucis: propter quod et Deus exaltavit illum . Quod vero ait: Ut sint et ipsi sanctificati in veritate. Hoc est, in meipso; sicut et ego sanctificatus sum in Verbo Dei. Ut et ipsi sint in veritate, quae est Verbum Dei, sanctificati. Nam susceptio humanitatis sanctificata est in unitate personae Verbi Dei; et quia ille caput est omnium sanctorum, et illi membra, et membra quoque per capitis sanctificationem sint sancta in ea veritate, qua caput est sanctificatum: ideo et in sequentibus non pro his tantum se rogare dixit qui tunc corporali praesentia cum eo erant, sed etiam pro omnibus fidelibus qui per eorum verbum credituri erant per eos. Igitur subiecit, et ait: VERS. .---Non pro his rogo tantum.  Id est, pro discipulis, qui cum illo tunc erant. Sed et pro eis qui credituri sunt per verbum eorum in me. Ubi omnes suos intelligi voluit, non solum eos qui tunc erant in carne, sed etiam qui futuri erant. Quotquot enim postea crediderunt in eum, per verbum apostolorum sine dubio crediderunt, et donec veniat, credituri sunt: ipsis enim dixerat: Et vos testimonium perhibetis, quia ab initio mecum estis, et per vos Evangelium ministratum est, et antequam scriberetur; et utique quisquis in Christum credit, per Evangelium credit [Aug., Evangelio credit]. Non itaque hi tantum intelligendi sunt quos ait in se credituros per verbum eorum, [qui ipsos cum in carne viverent apostolos audierunt, sed et post obitum eorum] et nos longe post nati, per verbum eorum credidimus in Christum: quoniam ipsi qui cum ipso tunc fuerunt, quod ab illo acceperunt caeteris praedicaverunt. Itaque per verbum eorum factum est ut etiam nos crederemus, imo et omnes usque in finem mundi, ubicunque Ecclesia Christi erit, per verba apostolicae praedicationis credituri erunt. Sequitur: (VERS. ) Ut omnes unum sint. Unum in charitate, unum in fide, unum in pace; quia in unum regnum futuri sunt. Licet in eo regno mansiones diversae sint, propter merita sanctorum diversa: tamen quicunque in eo regno erit, beatus erit, et sufficiet sibi quod habuerit, et in eo gaudet quod possidet. Sicut et tu Pater in me, et ego in te. Hoc est, quod paulo ante dixit: Ego in Patre, et Pater in me. Nam totus Pater in Filio est, et totus Filius in Patre: et qui Filium babet, habet et Patrem; et qui Patrem habet, habet et Filium. Unde subiecit: Ut et ipsi in nobis unum sint. Id est, una charitate nos diligant, et una fide nos credant, et in una spe in nobis confidant; ut sit unitas corporis in capite, et sit unus Deus omnia in omnibus. Qui enim orat pro nobis, mortuus est pro nobis, et vivit pro nobis, ut nos vivamus in illo. Potest et ita intelligi, ut in nobis unum sint, id est, in charitate unum sint nobis templum. Unde dicitur: Quia factus est in pace locus eius, et habitatio eius in Sion (Psal. LXXV, ), quae nos sumus. Et mundus credat, quia tu me misisti. Duobus modis, ut diximus, mundus intelligitur: aliter in peccatoribus, aliter in sanctis. Hic nominat mundum, eos qui credituri erant, vel qui tunc credebant Christum Filium Dei esse, ad salutem humani generis missum esse a Patre in mundum. VERS. .---Sed et ego claritatem quam dedisti mihi, dedi eis. Quae est ista clarificatio, nisi illa de qua paulo ante dixit, clarificavi nomen tuum? Ista clarificatio, cognitio est nominis omnipotentis Patris in Filio. Hanc claritatem dedit Filius  fidelibus suis, id est, hanc praedicationem, ut praedicarent eum Patri esse aequalem in divinitate, et Patre esse minorem in forma servi, in qua factus est Filius hominis, ut nos essemus Filii Dei: in qua nativitate unum debemus esse, de qua et subdidit: Ut sint unum, sicut et nos unum sumus. Illi in sua natura unum in charitate; nos in nostra unum sumus in unitate substantiae et gloriae. Ego in eis, et tu in me. Ego in eis, sicut caput in membris; et tu in me, sicut Pater in Filio. Ut sint consummati in unum. Id est, perfecti, quod perficiet qui nos voluit unum esse in se et per se. Ut cognoscat mundus quia tu me misisti, et dilexisti eos sicut et me dilexisti. Dilexisti eos, ut essent quod non erant; dilexisti me, ut essem quod semper fui; dilexisti me sicut unicum; illos itaque sicut adoptivos. Dilexisti eos, ut per me in te essent: dilexisti me, ut per te in te essem. Sequitur: Pater, quos dedisti mihi, volo ut ubi sum ego, et illi sint mecum.  Nunc per fidem, tunc ergo fiet per speciem. Cum Christus apparuerit vita nostra, tunc et nos cum illo apparebimus in gloria. Tunc apparebimus quod tunc erimus; quia tunc apparebit, antequam essemus, quod tunc erimus  Ut videant claritatem meam, quam dedisti mihi. Fortassis ergo de illa claritate dicit, in qua sedet ad dexteram Dei Patris. Continuo subiungit: Quia dilexisti me ante constitutionem mundi. In illo enim dilexit et nos ante constitutionem mundi, et tunc praedestinavit quod in fine facturus est mundi. (VERS. .) Pater iuste, mundus te non cognovit. Quia iustus es, ideo te non cognovit. Mundus vero, qui damnandus est per iustitiam, te non cognovit; ille vero, qui salvandus erat per misericordiam, te cognovit: mundus vero, quem per Christum reconciliavit sibi, non merito, sed gratia cognovit. Quid est enim eum cognoscere, nisi vita aeterna? quam mundo damnato utique non dedit, reconciliatio dedit; et ut cognosceret, non ei merito, sed gratia subvenisti. Denique sequitur: Ego autem te cognovi. Ipse fons gratiae est Deus natura; homo autem de Spiritu sancto et virgine, ineffabili gratia, in unitatem personae Filii Dei assumptus est. Per illum cognoverunt hi, et omnes per eos credituri. Quia tu me misisti. Quia tu me misisti, ideo cognoverunt: igitur per gratiam cognoverunt. Et notum feci eis, inquit, nomen tuum, et notum faciam. Notum feci per fidem, notum faciam per speciem. Notum feci in  saeculo peregrinantibus, notum faciam in coelo regnantibus. Ut dilectio, qua dilexisti me, in ipsis sit, et ego in ipsis. Quomodo autem dilectio, qua dilexit Pater Filium, est et in nobis, nisi quia membra eius sumus, et in illo diligimur, cum ille diligitur totus, id est, caput et corpus? Ideo subiunxit: Et ego in ipsis, tanquam diceret, quoniam ego sum et in ipsis. Terminato magno prolixoque sermone, quem post coenam Dominus de fundendo pro nobis sanguine proximus passioni ad discipulos habuit, qui cum illo tunc erant, adiuncta oratione, quam direxit ad Patrem pro suis; deinceps eius passionem Ioannes evangelista sic orsus est: CAPUT XL. Traditionis ac passionis eius per ordinem gesta narrantur.  CAPUT XVIII, VERS. .---Haec cum dixisset Iesus, egressus est cum discipulis suis trans torrentem Cedron . Genitivus pluralis in Graeco, quod potest Latine Cedrorum dici. Tunc appropinquavit tempus, de quo in Psalmo legitur: De torrente in via bibit. In via huius vitae de torrente passionis bibit: propterea exaltavit caput: quod Apostolus ita exposuit: Christus obediens Patri usque ad mortem, mortem autem crucis. Propter quod et Deus exaltavit illum. Ubi erat hortus, in quem introivit ipse et discipuli eius. Bene in horto miseriae nostrae comprehensus est, ut nos in hortum beatitudinis suae induceret. Igitur in horto deliciarum, id est, in  paradiso, primus humani generis peccavit, et inde eiectus est in hanc vallem lacrymarum. Ideo Christus secundus Adam se in horto comprehendi voluit, ut peccatum, quod in horto paradisi primus homo commisit, deleretur. Sciebat autem et Iudas, qui tradebat eum, locum, quia frequenter Iesus convenerat illuc cum discipulis.  Hoc quod narrat, ingressum Dominum cum discipulis suis in hortum, non continuo factum est, cum eius illa finita esset oratio, de cuius verbis ait: Haec cum dixisset Iesus; sed alia quaedam sunt interposita, quae ab isto praetermissa, apud alios evangelistas leguntur: sicut apud hunc inveniuntur multa, quae illi similiter in sua narratione tacuerunt. Ad hoc vero valet, quod dictum est: Haec cum dixisset Iesus, ut non eum ante opinemur venire in hortum, quam illa verba finiret, et illam orationem, quae leguntur in prioribus post coenam sanctam eum dixisse, vel orasse. Sciebat autem, inquit, et Iudas, qui tradebat eum, locum. Ordo verborum est: sciebat locum, qui tradebat eum. Quia frequenter, inquit, Iesus convenerat illuc cum discipulis suis. Ibi ergo lupus, ovina pelle contectus, inter oves alto Patris familias consilio toleratus, didicit ubi ad tempus exiguum dispergeret gregem, insidiis appetendo pastorem. VERS. .---Iudas ergo, inquit, cum accepisset cohortem, et a principibus et Pharisaeis ministros, venit illuc cum laternis et facibus et armis. Cohors non Iudaeorum, sed militum fuit. A praeside itaque intelligatur accepta, tanquam ad tenendum reum, servato ordine legitimae potestatis, ut nullus tenentibus auderet obsistere. Ideo tanta manus inimicorum congregata est, ut nullus apprehendentibus vel contradicere, vel defendere Iesum auderet. Ita quippe eius abscondebatur potestas, obtendebatur infirmitas, ut haec inimicis necessaria viderentur adversus eum, in quem non valuissent, nisi quia  ipse voluisset: bene utens bonus malis, et faciens bona de malis. Iesus autem, sicut evangelista secutus adiungit: Sciens omnia, quae ventura erant super eum. Sciebat et voluit ut comprehenderetur; quia ad hoc venit in mundum, ut hoc fieret quod voluit, et tunc impleretur quando voluit. Processit et dixit eis, quem quaeritis? Processit, paratus ad passionem, et interrogans quem quaererent; non quasi ignarus eorum voluntatis, sed ut scirent ipsum esse quem quaererent. Responderunt: Iesum Nazarenum. Iesus Nazarenus dicebatur, quia in Nazareth nutritus est, ut impleretur prophetia: Quoniam Nazareus vocabitur. Dicit eis: Ego sum. Non abscondit se, sed ostendit; quia qui voluntate sua venit in mundum, voluntate sua posuit animam suam pro mundo. Stabat autem et Iudas, qui tradebat eum, cum ipsis. Ut ergo dixit eis: Ego sum, abierunt retrorsum, et ceciderunt in terram. Ubi nunc militum cohors, et ministri principum ac Pharisaeorum? Ubi terror et munimen armorum? Nempe una vox dicentis: Ego sum, tantam turbam odiis ferocem, armisque terribilem, sine ullo telo percussit, repulit, stravit. Deus enim latebat in carne, et sempiternus dies ita membris occultabatur humanis, ut laternis et facibus quaereretur occidendus a tenebris. Ego sum, dicit, et impios deiecit. Quid iudicaturus faciet, qui iudicandus hoc fecit? Quid regnaturus poterit, qui moriturus hoc potuit? Et nunc ubique per Evangelium, Ego sum, dicit Christus: et a Iudaeis exspectatur Antichristus, ut retro redeant, et in terram cadant?. Quare qui venerunt ad comprehendendum, non tenuerunt quem, si noluisset ille qui ait Ego sum, non tenerent. Illi quaerebant eum apprehendere, ille quaerebat eos  et vivificare, propter quod venit ad nos. Ostendit quaerentibus potestatem, quia habuit in potestate animam suam ponere, quam posuit hora passionis; ostendit quod nostrae redemptionis impleretur mysterium. Iterum ergo eos interrogavit: Quem quaeritis? Si quaeritis, quare non apprehenditis, nisi quia in vestra non est potestate apprehendere, sed in eius qui venit ut apprehendatur.  VERS. , .---Illi autem dixerunt: Iesum Nazarenum. Respondit Iesus: Dixi vobis, quia ego sum. Si ergo me quaeritis, sinite hos abire. Ut adimpleretur sermo, quem dixit: Quia quos dedisti mihi, non perdidi ex eis quemquam. Si me quaeritis, inquit, sinite hos abire. Inimicos videt, et hoc faciunt quod iubet: sinunt hos abire quos non vult perire. Nunquid autem non erant postea morituri? Cur ergo, si tunc morerentur, perderet eos, nisi quia nondum in eum sic credebant, quomodo credunt quicunque non pereunt? Simon ergo Petrus habens gladium eduxit eum, et percussit principis servum [Sic et in ms.; Al., servum principis sacerdotum] et abscidit eius auriculam dexteram. Erat autem nomen servo Malchus. Solus hic evangelista etiam nomen servi huius expressit: sicut Lucas solus, quod eius auriculam Dominus tetigerit et sanaverit eum. Malchus autem interpretatur regnaturus. Quid ergo auris pro Domino amputata, et a Domino sanata significat, nisi auditum amputata vetustate renovatum, ut sit in novitate spiritus, et non in vetustate litterae? Quod cui praestitum fuerit a Christo, quis dubitet regnaturum esse cum Christo? Servus dictus est propter servitutem legalem, sanus [Ms., sanatus] autem dicitur propter evangelicam libertatem. Factum tamen Petri Dominus improbavit, et progredi ultra prohibuit dicens: Mitte gladium in vaginam. Calicem quem dedit mihi Pater, non bibam illum? Non bibam illum, interrogative vel increpative legendum est, quasi dixisset: Non bibam illum calicem quem Pater mihi dedit bibere? Quare resistere vis voluntati omnipotentis Patris, imo et salutis tuae calici? In suo quippe facto ille discipulus magistrum defendere voluit, nescius adhuc dispensationem paternae voluntatis, quid ex hoc fieri venturum voluisset. Quod autem a Patre sibi dicit datum calicem passionis, profecto illud est quod ait Apostolus: Si Deus pro nobis, quis contra nos? qui Filio proprio non pepercit, sed pro nobis omnibus tradidit eum. Verum auctor calicis huius est, etiam ipse qui bibit. Unde idem Apostolus item dicit: Christus dilexit nos, et tradidit semetipsum pro nobis, oblationem et hostiam Deo in odorem suavitatis.  Cohors ergo, et tribunus, et ministri Iudaeorum comprehenderunt Iesum, et ligaverunt eum. Comprehenderunt, ad quem non accesserunt [quoniam dies ille, illi vero tenebrae permanserunt]; nec audierunt: Accedite ad eum, et illuminamini. Nunc autem quando eum illo modo comprehenderunt, tunc ab eo longius recesserunt: et ligaverunt eum, a quo solvi potius velle debuerunt.  Posteaquam persecutores tradente Iuda comprehensum Dominum ligaverunt, qui nos dilexit, et tradidit semetipsum pro nobis omnibus, et cui Pater non pepercit, sed pro nobis omnibus tradidit eum , Adduxerunt eum ad Annam primum. Nec enim Ioannes istam tacet causam, quare hoc ita factum sit, dicens: Erat enim, inquit, socer Caiphae, qui erat pontifex anni illius. VERS. .---Erat autem Caiphas, qui consilium dedit Iudaeis, quia expedit unum hominem mori pro populo. Ductus est ad Annam primum, et postea ad Caipham, ut cognatio sanguinis et sceleris eos faceret consortes. Moyses Deo iubente praeceperat ut pontifices patribus succederent, ut generationis in sacerdotibus series conservaretur. Refert Iosephus istum Caipham unius tantum anni ab Herode pretio redemisse sacerdotium. Non ergo mirum, si iniquus pontifex inique iudicaverit. Saepe qui per avaritiam ad sacerdotium accedit, per iniustitiam versatur in eo, et sceleratum initium funesto fine consumitur. VERS. .---Sequebatur autem, inquit, Iesum Simon Petrus et alius discipulus. Quisnam sit iste discipulus, non temere affirmandum est, quia tacetur. Solet autem se idem Ioannes ita significare, et addere: quem diligebat Iesus. Fortassis ergo et hic ipse est, qui iuxta crucem Iesu stabat, cui ille matris commendavit custodiam. Dicit et Matthaeus de Petro: Petrus sequebatur eum a longe (Matth. XXVI, ). A longe sequebatur, qui erat eum negaturus, ut videret finem, vel amore magistri, vel humana curiositate scire cupiens, quid pontifex iudicaret , an flagellis caesum dimitteret. Discipulus autem ille, inquit, erat notus pontifici, et introiit cum Iesu in atrium pontificis. Petrus autem stabat ad ostium foris. Foris autem stabat, quia negaturus erat Dominum: nec erat in Christo, qui Christum confiteri non  fuit ausus. Exiit ergo discipulus alius, qui erat notus pontifici, et dixit ostiariae, et introduxit Petrum. Dixit ergo Petro ancilla ostiaria: Nunquid et tu ex discipulis es hominis istius? Dicit ille: Non sum. Hic agnoscitur quam verum sit quod ipsa Veritas paulo ante dixit: Quia sine me nihil potestis facere. Ecce columna firmissima ad unius aurae impulsum tota contremuit. Ubi est illa promittentis audacia, et de se plurimum praesumentis? Ubi sunt verba illa, quando ait: Quare non possum sequi te modo? Animam meam pro te ponam ; hoc non est sequi magistrum, sed se negare discipulum esse. Sicne pro Domino anima ponitur, ut hoc ne fiat, vox ancillae formidetur? Sane in hoc considerandum est, quam periculosum sit Christiano se Christianum esse negare. Non enim Petrus in hoc loco dixit se Christum negare, sed discipulum Christi: tamen ipse Christus ante praedixit: Ter me negaturus es. Qui enim discipulum se Christi negavit esse Christianum  negavit: similiter qui se Christianum negat esse propter aliquem timorem, etiam Christum negat. Stabant autem servi et ministri ad prunas, quia frigus erat, et calefaciebant se. Frigus erat infidelitatis in cordibus illorum, in tantum etiam ut ille princeps apostolorum in eo frigore torpesceret, quia necdum calore sancti Spiritus inflammatus fuit: in quo non solum ipse iterum post acceptum sancti Spiritus donum non timuit Christum coram imperatore et populo Romano confiteri; sed etiam pueri imberbes et puellae, sancti Spiritus calore inflammatae, Christum publice usque ad mortem confitebantur, et pro eo mori non metuebant, quem claviger coeli confiteri ad unius ancillae vocem formidavit. VERS. .---Pontifex autem interrogavit Iesum de discipulis eius, et de doctrina eius. Non cognoscendae veritatis amore interrogavit, sed ut causam inveniret qua etiam eum accusare potuisset, et tradere Romano praesidi ad damnandum. Respondit Iesus: Ego palam locutus sum mundo: ego semper docui in synagoga et in templo, quo omnes Iudaei conveniunt, et in occulto locutus sum nihil. Quid est quod palam se dicit loqui, et in occulto nihil loqui, dum in alio loco apostolis dicit, dum per parabolas turbis loquitur: Vobis datum est nosse mysterium regni Dei, caeteris autem in parabolis? Intelligendum est ita eum dixisse, palam locutus sum mundo, ac si dixisset: Multi me loquentem audierunt. Ipsum autem palam, quodammodo erat palam, quodammodo autem non erat palam. Palam quippe erat, quia multi eum audiebant: et rursus non erat palam, quia non intelligebant. Et quod seorsum discipulis loquebatur, non in occulto utique loquebatur. Quis namque in occulto loquitur, qui coram tot hominibus loquitur, cum scriptum sit: In ore duorum vel trium testium stabit omne Verbum: praesertim si hoc loquitur paucis, quod per eos vellet innotescere et multis? Ergo et hoc ipsum, quod ab eo dici videbatur occulte, quomodo non dicebatur in occulto? Quia non ita dicebatur, ut ab eis quibus dictum fuerat taceretur, sed ita potius, ut usquequaque praedicaretur.  Quid me interrogas? Interroga eos qui audierunt quid locutus sum ipsis: ecce hi sciunt quae dixerim ego. Quasi dixisset: Quid me interrogas, a quo veritatem audire non desideras, sed quem damnare cupis? Interroga magis eos de quorum dictis non habeas invidiam. Ita temperavit Dominus responsionem suam, ut nec veritatem taceret, nec se defendere videretur. Haec autem cum dixisset, unus assistens ministrorum dedit alapam Iesu dicens: Sic respondes pontifici? Hic impletur, quod prophetatum est de eo: Dedi maxillam meam percutientibus. Percussit eum quasi reum responsionis, sed ille iniuste percussus, mansuete respondit: Si male locutus sum, testimonium perhibe de malo. Omnis itaque qui contra veritatem loquitur, male loquitur: si autem veritatem non dixi, da testimonium contra me, in quo mendacium dixissem; si autem bene, id est, vere, quid me caedis? Quid ista responsione verius, mansuetius, iustius? Si cogitemus quis acceperit alapam, nonne vellemus eum qui percussit, aut coelesti igne consumi, aut terra dehiscente sorberi, aut correptum daemonio volutari? Quid enim horum per potentiam iubere non potuisset, per quem factus est mundus, nisi patientiam nos docere maluisset, a quo vincitur mundus [Aug., qua vincitur mundus]? Forte aliquis  hic dicit, quare alteram maxillam percutienti non daret secundum praeceptum suum? Non solum itaque alteram dedit maxillam percutienti, sed etiam totum corpus suum ad crucifigendum tradidit, et magis vult praecepta sua Dominus in cordis tranquillitate servare, quam in corporis ostentatione demonstrare. VERS. .---Et misit eum Annas ligatum ad Caipham pontificem. Hi duo Annas et Caiphas principes fuerunt sacerdotum, et per vices annuas sacerdotium ministrabant; et erat tunc annus Caiphae, cum passus est Christus. Et credendum est secundum voluntatem Caiphae factum esse ut prius duceretur ad Annam, ut minoris culpae videretur, si alterius quoque consacerdotis sui damnaretur sententia. Sed cum dixisset evangelista quod eum ligatum misit Annas ad Caipham, reversus est ad locum narrationis, ubi reliquerat Petrum, ut explicaret, quod in domo Annae de trina eius negatione contigerat. Erat autem, inquit, Simon Petrus stans et calefaciens se. Hoc recapitulat quod ante etiam dixerat. Deinde quae secuta sunt, iungit: Dixerunt ergo ei: Nunquid et tu ex discipulis eius es? Negavit ille et dixit: Non sum. Iam semel negaverat ad ancillae vocem: ecce iterum eodem timore perterritus negavit. Deinde, ut tertia quoque negatio perficeretur, et Verbum Domini praedicentis impleretur, Dicit unus ex servis pontificis, cognatus eius, cuius abscidit Petrus auriculam: Nonne ego te vidi in horto cum illo? Iterum sicut antea negavit Petrus, et statim gallus cantavit. Ecce medici est completa praedictio, aegroti convicta praesumptio. Non enim factum est, quod iste dixerat: Animam meam pro te ponam (Ioan. XIII, ), sed factum est, quod ille praedixerat: Ter me negabis. Sed haec trina negatio timoris, trina confessione amoris diluitur. Necdum fuit amor in eo, qui foras mitteret timorem: sed adhuc timor servilis valuit in corde eius, sed necdum respexit eum qui haec praedixit ei. Sed et hoc magna Dei dispensatione gestum esse credere debemus, quatenus ille, cui oves suas ad Patrem rediens Christus commendaturus erat, per suam disceret fragilitatem aliis misereri, et fratrum culpas ignoscere, dum suum recordaretur peccatum, et aliorum compati posset fragilitati, qui sui casus ignarus non esset. Peracta itaque trina hac negatione Petri, reversus est evangelista ad ordinem narrationis suae, ubi eam reliquerat. VERS. .---Adducunt ergo, inquit, Iesum ad Caipham in praetorium.  Ad Caipham quippe ab Anna collega et socero eius dixerat missum. Sed si ad Caipham, cur in praetorium? Quod nihil aliud vult intelligi, quam ubi praeses Pilatus habitabat: aut damnationis causa Christi Caiphas perrexit in praetorium ad Pilatum: aut Pilatus in domo Caiphae praetorium habebat, et tanta fuit amplitudo, ut utrosque capere potuisset, et seorsum habitantem Dominum suum, seorsum iudicem ferret. Ecce quanta est sollicitudo sacerdotum in malum ! Tota nocte vigilarunt, ut homicidium facerent. Erat autem mane, et ipsi, id est, qui ducebant Iesum, non introierunt in praetorium. Hoc est in eam partem domus quam Pilatus tenebat, si ipsa erat domus Caiphae. Cur autem non introierunt in praetorium? Exponen causam, ut non contaminarentur, inquit, sed manducarent Pascha. Dies enim agi coeperant azymorum: quibus diebus contaminatio illis erat in alienum habitaculum intrare. O impia et stulta caecitas! ut habitaculo videlicet contaminarentur alieno, et non contaminarentur proprio scelere. Alienigenae iudicis domo contaminari timebant, et fratris innocentis sanguine non timebant? Sciendum est quid sit inter Pascha et dies azymorum. Pascha dicebatur proprie dies illa qua agnus ad vesperam quarta decima luna occidebatur; septem vero dies sequentes, dies azymorum dicebantur. Dies azymorum fuerunt, in quibus nihil fermentati in domibus illorum debuit inveniri; sed tamen dies Paschalis invenitur inter dies azymorum nominari, ut in alio Evangelio legitur: Prima autem die azymorum accesserunt ad Iesum discipuli dicentes: Ubi vis, paremus tibi Pascha manducare?  VERS. , .---Exivit ergo Pilatus ad eos foras, et dixit: Quam accusationem affertis adversus hominem hunc? Et responderunt, et dixerunt ei: Si non esset hic malefactor, non tibi tradidissemus eum. Hunc enim habebant morem Iudaei, ut quem morte dignum diiudicarent, vinctum eum praesidi traderent. Interrogentur atque respondeant ab immundis spiritibus liberati, languidi sanati, leprosi mundati, surdi audientes, muti loquentes, caeci videntes, mortui resurgentes, utrum sit malefactor Iesus. Sed ista dicebant, de quibus per Prophetam ipse praedixerat: Retribuebant mihi mala pro bonis. Dixit ergo eis Pilatus: Accipite eum vos, et secundum legem vestram iudicate eum. Iustior fuit illis iudex gentilis, quasi diceret: Legem habetis, et secundum legem vestram iudicate eum: vos melius nostis quid de talibus vestra lex iudicet; secundum quod iustum sciatis, iudicate. Dixerunt ergo ei Iudaei: Nobis non licet interficere quemquam. Quid est quod loquitur insana crudelitas? An non interficiebant, quem interficiendum offerebant? An non forte interficiebant, dum clamabant: Crucifige, crucifige? Quid est quod dixerunt, Nobis non licet interficere quemquam, dum lex mandat homicidas, adulteros, et talium reos scelerum occidere vel lapidare? nisi forte hoc ideo dixissent, propter sanctitatem diei festi, ut non liceret eis secundum legem in die festo occidere hominem, ob cuius diei festi venerationem, etiam praetorium iudicis intrare noluerunt. Quomodo, o Iudaei, o falsi Israelitae, non occidistis eum, quem apprehendistis, quem duxistis, quem praesidi tradidistis, quem crucifigi poposcistis? Audite, quod contra vos etiam Propheta clamat: Filii hominum, dentes eorum arma et sagittae, et lingua eorum machaera acuta (Psal. LVI, ). Ecce quibus armis, quibus sagittis, qua machaera iustum interfecistis. Deinde sequitur:  Hoc autem dixerunt, ut sermo Iesu impleretur, quem dixit, significans qua esset morte moriturus. Itaque intelligendum est Dominum hic significare non mortem crucis, sed illam mortem qua Iudaei eum gentibus tradebant ad occidendum, hoc est, Romanis; nam Pilatus Romanus civis fuit, licet genere Pontius, eumque in Iudaeam Romani praesidem miserant. Ut ergo iste sermo Iesu impleretur, id est, ut eum sibi traditum Gentes interficerent, quod Iesus futurum esse praedixerat, hoc impletum est, dum Iudaei eum Gentibus tradiderunt occidendum; minore tamen scelere, quam Iudaei, qui se isto modo ab eius interfectione velut alienos facere voluerunt, non ut eorum innocentia, sed ut dementia monstraretur. VERS. .---Introivit iterum in praetorium Pilatus, et vocavit Iesum, et dixit ei: Tu es rex Iudaeorum? In his verbis ostendit Pilatus hoc Iudaeos obiecisse ei criminis, ut diceret se regem esse Iudaeorum. Respondit Iesus: A temetipso hoc dicis, an alii tibi dixerunt de me?  Sciebat utique Dominus, et quod ipse interrogabat, et quod ille responsurus fuit [Ms. addit: et quid illi Pilatus responsurus erat. Sed hoc redundat]: et tamen dici voluit, non propter se qui omnia sciebat, sed propter nos, ut scriberetur quod nos scire voluit. Respondit Pilatus: Nunquid ego Iudaeus sum? Gens tua et pontifices tradiderunt te mihi. Quid fecisti? Abstulit a se suspicionem qua posset putari a semetipso dixisse quod Iesum regem dixerat esse Iudaeorum; id se a Iudaeis accepisse demonstrans. Dicendo: Quid fecisti? satis ostendit illud ei pro crimine obiectum, tanquam diceret: Si regem te negas, quid fecisti ut tradereris mihi? Quasi mirum non esset, si puniendus iudici traderetur, quid se diceret regem esse: si autem hoc non diceret, quaerendum ab illo esset quid aliud forte fecisset, unde tradi iudici dignus esset. VERS. .---Respondit Iesus: Regnum meum non est de hoc mundo. Si ex hoc mundo esset regnum meum, ministri mei utique decertarent, ut non traderer Iudaeis. Nunc autem meum regnum non est hinc. Hoc est quod bonus magister scire nos voluit; sed prius nobis demonstranda fuerat vana hominum de regno eius opinio, sive Gentium, sive Iudaeorum, a quibus id Pilatus audierat: quasi propterea fuisset morte plectendus, quod illicitum affectaverit regnum; vel quoniam solent regnaturis invidere regnantes. Poterat autem Dominus, quod ait: Regnum meum non est de mundo hoc, ad primam interrogationem praesidis respondere, ubi dixit: Tu es rex Iudaeorum? Sed eum vicissim interrogat, utrum hoc  a semetipso diceret, an audisset ab aliis; illo respondente, ostendere voluit, hoc sibi apud illum fuisse a Iudaeis velut crimen obiectum: patefaciens nobis cogitationes hominum quas ipse noverat quoniam vanae sunt. Quod vero ait: Regnum meum non est de hoc mundo, id est, in hoc mundo. Audite omnes reges terrae; non venit Christus regnum tollere, sed dare; non minuere, sed augere; regem se non contradixit, sed carnaliter in hoc mundo se regnare non dixit. Quod est eius regnum, nisi credentes in eum, quos tradet regnum Deo Patri in fine saeculi (I Cor. XV, ), id est, adducet ad Deum Patrem, ut sine fine regnent cum illo? Sed ut hoc probaret, ut regnum eius de hoc mundo non esset, adiecit: Si de hoc mundo esset regnum meum, ministri mei decertarent ut non traderer Iudaeis. Non ait: Nunc autem regnum meum non est hic, sed non est hinc; hic est enim regnum eius, usque in finem saeculi, sed in sanctis suis, de quibus dixit in alio Evangelio: Regnum Dei intra vos est. Nam regnum eius sancta Ecclesia est. Unde et ad Mariam virginem angelus ait: Et regnabit in domo Iacob in aeternum, et regni eius non erit finis, spiritale regnum quo in sanctis regnat demonstrare volens, non carnale quod saepe impii habent in hoc mundo. De regno quippe suo dicit paulo ante: De mundo non estis, sed ego vos de mundo elegi. VERS. .---Dixit ei itaque Pilatus: Ergo rex es tu? Respondit Iesus: Tu dicis, quia rex sum ego. Non quia se regem timuit confiteri, sed, tu dicis, ait. Sic respondit, ut verum diceret, et sermo eius calumniae non pateret. Dictum est, tu dicis, carnalis carnaliter dicis. Deinde subiungit: Ego in hoc natus sum, et ad hoc veni in mundum, ut testimonium perhibeam veritati. Non est producenda huius pronominis syllaba, quod ait: In hoc natus sum, tanquam dixerit in hanc rem natus sum, vel ad hoc natus sum, sicut ait: Ad hoc veni in mundum. In Graeco namque Evangelio nihil est huius locutionis ambiguum. Unde manifestum est eum temporalem nativitatem suam hic commemorasse, qua incarnatus venit in mundum: non illam sine initio, qua Deus erat, per quem Pater condidit mundum. In hoc ergo se dixit natum, id est, propter hoc natum, et ad hoc venisse in mundum, utique nascendo de virgine, ut testimonium perhibeat veritati. Sed quia non omnium est fides, adiunxit atque ait: Omnis qui est ex veritate, audit vocem meam. Audit utique interioribus auribus, id est, obaudit meae voci; quod tantumdem valeret quasi diceret, Credit mihi. Cum itaque Christus testimonium perhibet veritati, profecto testimonium perhibet sibi: eius quippe vox est, Ego sum veritas . Hic commendat gratiam, per quam vocati sumus. Ait itaque: Omnis qui est ex veritate, audit vocem meam: non ideo est ex veritate, quia eius audit vocem, sed ideo audit, quia ex veritate est, quia hoc illi donum ex veritate collatum est; quod quid est aliud, quam donante Christo credere? VERS. .---Dicit ei Pilatus: Quid est veritas? Nec exspectavit audire, quid responderet ei Iesus, quia forte dignus non fuit audire. Sed cum hoc dixisset, iterum exiit ad Iudaeos, et dixit eis: Nullam invenio in eo causam. Est autem consuetudo vobis ut unum dimittam vobis in Pascha; vultis ergo dimittam vobis regem Iudaeorum? Credo, cum dixisset Pilatus, quid est veritas, in mentem illi venisse continuo consuetudinem Iudaeorum, qua solebat eis dimitti unus in Pascha: et ideo non exspectavit, ut responderet ei Iesus quid esset veritas, ne mora fieret, cum recoluisset morem quo possit eis per Pascha dimitti. Haec vero consuetudo dimittendi, fortassis propter Pascha apud Iudaeos remansit, ob memoriam liberationis illorum ex Aegypto, qua in Pascha liberati sunt a servitute. Sed hoc audientes: Clamaverunt rursum omnes dicentes: Non hunc, sed Barrabam. Erat autem Barrabas latro. Barrabas iste filius magistri eorum interpretatur, id est, diaboli, qui magister fuit vel huic latroni in scelere suo, vel Iudaeis in impietate perfidiae suae. Non reprehendimus, o Iudaei, quod per Pascha liberatis nocentem, sed quod occiditis innocentem: quod tamen nisi fieret, verum Pascha non fieret. Sed umbra veritatis a Iudaeis  errantibus tenebatur, ut mirabili dispensatione divinae sapientiae, per homines fallaces, eiusdem umbrae veritas impleretur, quia ut verum Pascha fieret, Christus velut ovis immolabatur. CAPUT XIX. VERS. .---Tunc apprehendit Pilatus Iesum, et flagellavit.  Hoc Pilatus non ob aliud fecisse credendus est, nisi ut eius iniuriis Iudaei satiati, sufficere sibi existimarent, et usque ad eius mortem saevire desisterent. Ad hoc pertinet, quod idem praeses cohortem suam permisit facere quae sequuntur. Et milites plectentes coronam de spinis, imposuerunt capiti eius, et veste purpurea circumdederunt eum, et veniebant ad eum et dicebant: Ave, rex Iudaeorum; et dabant ei palmas. Sic implebantur, quae de se praedixerat Christus; sic martyres informabantur ad omnia, quae persecutoribus libuisset facere, perferenda; sic paulisper occultata tremenda potentia, commendabatur prius imitanda patientia; sic regnum, quod de hoc mundo non erat, superbum mundum non atrocitate pugnandi, sed patiendi humilitate vincebat; sed  illud granum multiplicandum seminabatur horribili contumelia, ut mirabili pullularet in gloria VERS. , .---[Exiit iterum Pilatus foras et dicit eis: Ecce adduco eum foras, ut cognoscatis quia in eo nullam causam invenio.] Exiit ergo Iesus foras portans spineam coronam, et purpureum vestimentum, et dicit eis: Ecce homo. Hinc apparet non ignorante Pilato haec a militibus facta, sive iusserit ea, sive permiserit; illa scilicet causa quam supra diximus, ut haec eius ludibria inimici libentissime viderent, et ulterius sanguinem non sitirent. Egreditur ad eos Iesus portans spineam coronam et purpureum vestimentum, non clarus imperio, sed plenus opprobrio; et dicitur eis: Ecce homo. Si regi invidetis, iam parcite, quia deiectum videtis: flagellatus est, spinis coronatus est, ludibriosa veste amictus est, amaris convitiis illusus est, alapis caesus est: fervet ignominia, frigescat invidia. Sed non frigescit, inardescit potius, et increscit. Cum enim vidissent eum pontifices et ministri, clamabant dicentes: Crucifige, crucifige. Dicit eis Pilatus: Accipite eum vos, et crucifigite; ego enim non invenio in eo causam. Responderunt ei Iudaei: Nos legem habemus, et secundum legem debet mori, quia Filium Dei se fecit. Ecce altera maior invidia. Parva quippe illa videbatur, velut affectatae illicito ausu regiae potestatis; et tamen neutrum sibi Iesus mendaciter usurpavit; sed utrumque verum est, et unigenitus est Dei Filius, et rex ab eo constitutus super Sion montem sanctum eius: et utrumque nunc demonstraret, nisi quanto erat potentior, tanto mallet esse patientior. VERS. .---Cum ergo audisset Pilatus hoc verbum, magis timuit: et ingressus praetorium iterum, dicit ad Iesum: Unde es tu? Iesus autem responsum non dedit ei. Hoc silentium Domini nostri Iesu Christi non semel factum, collatis omnium evangelistarum narrationibus reperitur, et apud principes sacerdotum, et apud Herodem. Tamen propter illa, quibus noluit respondere, ad hoc data est de agno similitudo, ut suo silentio non reus, sed innocens haberetur. Respondit Iesus: Non haberes adversum me potestatem ullam, nisi tibi esset datum desuper. Propterea, qui tradidit me tibi, maius peccatum habet. Ecce respondit, et tamen non ubique respondit ; non sicut reus sive dolosus, sed sicut agnus, hoc est, sicut simplex atque innocens, non aperuit os suum. Proinde ubi non respondebat, sicut ovis silebat; ubi respondebat, sicut pastor docebat. Discamus ergo quod dixit, quod et per Apostolum docuit, quia non est potestas nisi a Deo: et quia plus peccat qui potestati innocentem occidendum livore tradit, quam potestas ipsa, si eum cum timore alterius maioris potestatis occidit. Talem quippe Deus Pilato dederat potestatem, ut esset etiam sub Caesaris potestate. Quapropter, non haberes, inquit, adversum me potestatem ullam, id est, quantulamcunque habes, nisi hoc ipsum, quidquid est, tibi esset datum desuper. Sed quoniam scio quantum sit, (non enim tantum est, ut tibi omni modo liberum sit), propterea qui tradidit me tibi, maius peccatum habet. Ille quippe me tuae potestati tradidit invidendo, tu vero eamdem potestatem in me exerciturus es metuendo Nec timendo quidem praesertim  innocentem, homo hominem debet occidere: sed tamen id zelando facere, multo magis malum est quam timendo. Et ideo non ait verax magister: Qui me tibi tradidit, ipse habet peccatum, tanquam ille non haberet: sed ait, maius habet peccatum, ut etiam se habere intelligeret. Neque enim propterea illud nullum est, quia hoc maius est. VERS. .---Exinde quaerebat Pilatus dimittere eum. Quid est hoc quod dictum est, exinde, quasi antea non quaerebat? Lege superiora, et invenies iam dudum eum quaerere dimittere Iesum. Exinde itaque intelligendum est, propter hoc, id est, ex hac causa, ne haberet peccatum occidendo innocentem sibi traditum, quamvis minus peccans quam Iudaei qui illum ei tradiderant occidendum. Exinde ergo, id est, ideo, ne hoc peccatum faceret, non nunc primo, sed ab initio quaerebat eum dimittere. Iudaei autem clamabant, dicentes: Si hunc dimittis, non es amicus Caesaris: omnis enim, qui se regem facit, contradicit Caesari. Maiorem timorem se ingerere putaverunt Pilato, terrendo de Caesare, ut occideret Christum, quam superius, ubi dixerant: Nos legem habemus, et secundum legem debet mori, quia Filium Dei se fecit. Eorum quippe legem ille non timuit ut occideret, sed magis Filium Dei timuit ne occideret. Nunc vero non sic potuit contemnere Caesarem, auctorem potestatis suae, quemadmodum legem gentis alienae. Adhuc Pilatus, cum audisset hos sermones, adduxit foras Iesum, et sedit pro tribunali in loco, qui dicitur lithostrotos, Hebraice autem gabatha. Erat autem parasceve Paschae hora quasi sexta. Qua hora sit Dominus crucifixus, propter evangelistae alterius testimonium,: Erat autem hora tertia, et crucifixerunt eum; quoniam magna disceptatio solet oboriri, cum ad ipsum locum, ubi crucifixus narratur, ventum fuerit, ut potuerimus, si Dominus voluerit, disseremus. Cum ergo pro tribunali sedisset Pilatus, dicit Iudaeis: Ecce rex vester. Illi autem clamabant: Tolle, tolle, crucifige eum. Dicit eis Pilatus: Regem vestrum crucifigam? Adhuc terrorem quem de Caesare ingesserant superare conatur, de ignominia eorum volens eos frangere dicendo: Regem vestrum crucifigam? Quos de ignominia Christi mitigare non potuit: sed timore mox vincitur. VERS. .---Responderunt autem pontifices: Non habemus regem nisi Caesarem. Tunc ergo tradidit eis illum, ut crucifigeretur. Apertissime quippe contra Caesarem venire videretur, si regem se non habere nisi Caesarem profitentibus, alium regem vellet intelligere , dimittendo impunitum, quem propter hos ausus ei tradiderant occidendum. Tradidit ergo illum eis, ut crucifigeretur. Sed nunquid aliud et ante cupiebat, cum dicebat: Accipite eum vos, et crucifigite; vel etiam superius: Accipite eum vos, et secundum legem vestram iudicate eum? Cur autem illi tantopere noluerunt, dicentes: Nobis non licet interficere quemquam, et omni modo instantes, ut non ab eis, sed a praeside occideretur, et ideo eum occidendum accipere recusantes, si nunc eum accipiunt occidendum? Aut si hoc non fit, cur dictum est: Tunc ergo tradidit eis illum, ut crucifigeretur? An aliquid interest? Plane interest, non est enim dictum: Tunc ergo tradidit eis illum, ut crucifigerent eum; sed ut crucifigeretur, id est, ut iudicio et potestate praesidis crucifigeretur. Sed ideo illis traditum dixit Evangelista, ut eos crimine implicatos, a quo alieni esse conabantur, ostenderet: non enim Pilatus hoc faceret, nisi ut id quod eos cupere cernebat, impleret. Quod ergo sequitur: Susceperunt autem Iesum, et eduxerunt, potest ad milites iam referri apparitores praesidis. Nam postea evidentius dicitur: Milites ergo cum crucifixissent eum: quamvis evangelista, etiamsi totum Iudaeis tribuit, merito facit; ipsi enim susceperunt quod avidissime flagitaverunt, et ipsi fecerunt quidquid ut fieret extorserunt. VERS. .--- Iudicante atque damnante Pilato pro tribunali Dominum Iesum Christum, hora quasi sexta susceperunt eum et eduxerunt. Et baiulans sibi crucem, exivit in eum, qui dicitur Calvariae locum, Hebraice Golgotha, ubi cum crucifixerunt. Quid est ergo, quod Marcus evangelista ait, Erat autem hora tertia, et crucifixerunt eum, nisi quia hora tertia crucifixus est Dominus linguis Iudaeorum, hora sexta manibus militum? Ut intelligamus horam quintam iam fuisse transactam,  et aliquid de sexta coeptum, quando sedit pro tribunali Pilatus; quae dicta est a Ioanne hora quasi sexta; et cum duceretur ut in ligno cum duobus latronibus configeretur, et iuxta crucem eius gererentur, quae gesta narrantur, hora sexta integra compleretur: ex qua hora usque ad nonam sole obscurato tenebras factas, trium evangelistarum, Matthaei, Marci et Lucae contestatur auctoritas. Sed quoniam Iudaei facinus interfecti Christi a se in Romanos, id est, Pilatum et eius milites transferre conati sunt, propterea Marcus subpressa ea hora, qua Christus a militibus crucifixus est, quae agi sexta iam coeperat, tertiam potius horam recordatus expressit, qua hora intelliguntur apud Pilatum clamare potuisse, Crucifige, crucifige: ut non illi tantum reperiantur crucifixisse Iesum, id est, milites qui eum ligno sexta hora suspenderunt, verum etiam Iudaei, qui, ut crucifigeretur, hora tertia clamaverunt. Baiulans ergo sibi crucem, exivit in eum qui dicitur Calvariae locum, Hebraice autem Golgotha, ubi eum crucifixerunt. Et cum eo duos hinc et hinc, medium autem Iesum. Isti duo latrones erant, sicut aliorum evangelistarum narratione didicimus, cum quibus crucifixus est Christus; et inter quos fixus est Christus, de quo praemissa dixerat prophetia: Et inter iniquos deputatus est. VERS. , .---Scripsit autem et titulum Pilatus, et posuit super crucem. Erat autem scriptum: Iesus Nazarenus rex Iudaeorum. Hunc ergo titulum multi legerunt Iudaeorum, quia prope civitatem erat locus, ubi est crucifixus Iesus. Et erat scriptum Hebraice, Graece, et Latine. Hae quippe tres linguae ibi prae caeteris eminebant: Hebraea, propter Iudaeos in lege gloriantes; Graeca, propter gentium sapientes; Latina, propter Romanos, multis ac pene omnibus iam tunc gentibus imperantes. Dicebant ergo Pilato pontifices Iudaeorum: Noli scribere, rex Iudaeorum; sed quia dixit ipse: Rex sum Iudaeorum. Respondit Pilatus: Quod scripsi, scripsi. O ineffabilem vim divinae operationis, etiam in cordibus ignorantium! Nonne occulta vox quaedam Pilato intus quodam, si dici potest, clamore silentio [Aug., clamoso silentio] personabat, quod tanto ante in Psalmorum litteris prophetatum est, Ne corrumpas tituli inscriptionem. Nunquid enim propterea non erit verum, quia Iesus ait: Rex sum Iudaeorum? Si corrumpi non potest quod Pilatus scripsit, corrumpi potest quod Veritas dixit? Sed Iudaeorum tantum rex est Christus, an et gentium? imo et gentium. Cum enim dixisset in Prophetia: Ego autem constitutus sum rex ab eo super Sion montem sanctum eius, praedicans praeceptum Domini: ne propter Sion montem, solis Iudaeis eum regem diceret constitutum, continuo subiecit: Dominus dixit ad me: Filius meus es tu, ego hodie genui te: postula a me, et dabo tibi gentes, et caetera. Cur ergo magnum volumus intelligi in hoc titulo sacramentum, in quo scriptum erat, rex Iudaeorum, si rex est Christus et Gentium? Quia scilicet oleaster factus est particeps pinguedinis olivae, non olea particeps facta amaritudinis oleastri? Nam in eo quod de Christo veraciter scriptus est titulus, rex Iudaeorum, qui sunt intelligendi Iudaei, nisi semen Abrahae, filii repromissionis, qui sunt etiam filii Dei? Quoniam non qui filii carnis, ait Apostolus, hi filii Dei: sed qui filii promissionis, deputantur in semine. Et gentes erant, quibus dicebat: Si autem vos Christi, ergo Abrahae semen estis, secundum promissionem haeredes. Rex ergo Iudaeorum Christus, sed Iudaeorum circumcisione cordis; spiritu, non littera: quorum laus non ex hominibus, sed ex Deo est; pertinentium ad Ierusalem liberam matrem nostram, aeternam in coelis, Saram spiritalem, ancillam et filios eius de domo libertatis eiicientem. Ideo enim Pilatus quod scripsit, scripsit, quia Dominus Iesus, quod dixit, dixit. VERS. .---Milites ergo, cum crucifixissent eum, acceperunt vestimenta eius, et fecerunt quatuor partes, unicuique militi partem, et tunicam.  Unde apparet quatuor fuisse milites, qui in eo crucifigendo praesidi paruerunt. Manifeste quippe ait: Milites ergo cum crucifixissent eum, acceperunt vestimenta eius, et fecerunt quatuor partes, unicuique militi partem, et tunicam; subaudiendum est, acceperunt: ut iste sit sensus: acceperunt vestimenta eius, et fecerunt quatuor partes, unicuique militi partem; acceperunt et tunicam. Et sic locutus est ut de caeteris  vestimentis nullam sortem missam esse videamus: sed de tunica quam simul cum caeteris acceperunt, sed non simul diviserunt. De hac enim sequitur exponens: Erat autem tunica inconsutilis, desuper contexta per totum. Cur autem de illa sortem miserint narrans: Dixerunt ergo ad invicem, inquit, Non scindamus eam, sed sortiamur de illa, cuius sit. Apparet itaque in aliis vestibus aequales eos habuisse partes, ut sortiri necesse non fuerit: in illa vero una non eos habere potuisse singulas partes. Quaerat forte aliquis quid significet in tot partes vestimentorum facta divisio, et de tunica illa sortitio? Quadripartita vestis Domini nostri Iesu Christi quadripartitam eius figuravit Ecclesiam, toto scilicet qui quatuor partibus constat terrarum orbe diffusam, et omnibus eisdem partibus aequaliter, id est, concorditer distributam. Propter quod alibi dicitur, missurum se Angelos suos, ut colligant electos suos a quatuor ventis: quod quid est, nisi a quatuor partibus mundi, oriente, occidente, aquilone, et meridie? Tunica vero illa sortita omnium partium significat unitatem, quae charitatis vinculo continetur. De charitate autem locuturus Apostolus: Supereminentiorem, inquit, viam vobis demonstro. Et alio loco ait: Cognoscere etiam supereminentem scientiae charitatem Christi: Itemque alibi: Super omnia autem haec charitatem, quae est vinculum perfectionis. Si ergo charitas et supereminentiorem habet viam, et supereminet scientiae, et super omnia praecepta est, merito vestis, qua significatur, desuper contexta perhibetur. Inconsutilis autem, ne aliquando dissuatur; et ad unum pervenit, quia in unum omnes colligit; sicut in apostolis cum esset etiam ipse numerus duodenarius, id est, quadripartitus in ternos, et omnes essent interrogati, solus Petrus respondit: Tu es Christus Filius Dei vivi, et ei dicitur: Tibi dabo claves regni coelorum ; tanquam ligandi et solvendi solus acciperet potestatem: cum et illud unus pro omnibus dixerit, et hoc cum omnibus tanquam personam gerens ipsius unitatis acceperit; ideo unus pro omnibus, quia unitas est in omnibus. Unde et hic cum dixisset, desuper contexta, addidit, per totum. Quod si referamus ad id quod significat, nemo est eius expers, qui pertinere inveniatur ad totum: a quo toto, sicut Graeca indicat lingua, Catholica vocatur Ecclesia. In sorte autem quid, nisi Dei gratia commendata est? Sic quippe in uno ad omnes pervenit, cum sors omnibus placuit, quia et Dei gratia in unitate ad omnes pervenit; et cum sors mittitur, non personae cuiusque vel meritis, sed occulto Dei iudicio ceditur. Nec ideo ista non aliquid boni significasse quis dixerit, quia per malos facta sunt; non scilicet per eos qui Christum secuti, sed qui sunt persecuti. Quid enim de ipsa cruce dicturi sumus, quae certe similiter ab inimicis atque impiis Christo facta et impacta est? Et tamen ea significari recte intelligitur, quod ait Apostolus: Quae est latitudo, et longitudo, et altitudo, et profundum . Lata est quippe in transverso ligno, quo extenduntur pendentis manus, et significat opera bona in latitudine charitatis; longa est a transverso ligno usque ad terram, ubi dorsum et pedes figuntur, et significat perseverantiam in longitudine temporis, usque ad finem; alta est in cacumine, quod a transverso ligno sursum rursus extenditur [Aug. quo transversum lignum sursum versus exceditur], et significat supernum finem quo cuncta opera referuntur, quoniam cuncta quae latitudine ac longitudine bene ac perseveranter fiunt, propter altitudinem divinorum facienda sunt praemiorum; profunda est in ea parte, qua in terra figitur: ibi quippe occulta est, nec videri potest, sed cuncta eius apparentia et eminentia inde consurgunt; sicut bona nostra de profunditate gratiae Dei, quae comprehendi ac diiudicari non potest, universa procedunt. Sed et si crux Christi hoc solum significet, quod ait Apostolus: Qui autem sunt Iesu Christi, carnem suam crucifixerunt cum passionibus et concupiscentiis , quam magnum bonum est? Nec tamen hoc facit, nisi concupiscens adversus carnem spiritus bonus, cum illam crucem Christi fecerit inimicus, id est, spiritus malus. Postremo quid est quod omnes noverunt signum crucis Christi [Aug., signum Christi], nisi crux Christi? Quod signum, nisi adhibeatur sive frontibus credentium, sive ipsi aquae ex qua regenerantur, sive oleo quo charismate [Al., crismate]  unguntur, sive sacrificio quo aluntur, nihil eorum rite perficitur. Quomodo ergo per id quod mali faciunt, nihil boni significatur, quando per crucem Christi quam fecerunt mali, in celebratione sacramentorum eius bonum nobis omne signatur?  Crucifixo Domino, postquam divisio vestimentorum eius etiam missa sorte completa est, quae deinde narret Ioannes evangelista, videamus. (VERS. -) Et milites quidem haec fecerunt. Stabant autem iuxta crucem Iesu mater eius, et soror matris eius Maria Cleophae et Maria Magdalene. Cum vidisset ergo Iesus matrem et discipulum stantem, quem diligebat, dicit matri suae: Mulier, en filius tuus. Deinde dicit discipulo: Ecce mater tua. Et ex illa hora accepit eam discipulus in sua. Haec nimirum est illa hora, de qua Iesus aquam conversurus in vinum dixerat matri: Quid mihi et tibi est mulier? Nondum venit hora mea. Hanc itaque horam praedixerat, quae tunc nondum venerat, in qua deberet agnosci a matre moriturus, de qua fuerat mortaliter natus. Tunc ergo divina facturus, non divinitatis, sed infirmitatis matrem, velut incognitam refellebat: nunc autem humana iam patiens, ex qua fuerat factus homo, affectu commendabat humano. Tunc enim qui Mariam creaverat, innotescebat virtute; nunc vero quem Maria pepererat, pendebat in cruce. Mortalis igitur insinuatur locutus [Ms. et Aug., Moralis insinuatur locus]. Facit quod faciendum admonet, et exemplo suo suos instruxit praeceptor bonus, ut a filiis piis impendatur cura parentibus: tanquam lignum illud ubi erant fixa membra morientis, etiam cathedra fuerit magistri docentis. Ex illa hora accepit eam discipulus in sua, de semetipso dicens. Sic quippe commemorare se solet, quod eum diligebat Iesus: qui utique omnes, sed ipsum prae caeteris et familiarius diligebat, ita ut in convivio super pectus suum discumbere faceret: credo, ut istius Evangelii, quod per eum fuerat praedicaturus, divinam excellentiam hoc modo altius commendaret. VERS. -.---Postea sciens Iesus quia omnia consummata sunt, ut consummaretur Scriptura, dicit: Sitio. Vas ergo positum erat aceto plenum. Illi autem spongiam plenam aceto hyssopo circumponentes obtulerunt ori eius. Cum ergo accepisset Iesus acetum, dixit: Consummatum est. Et inclinato capite tradidit spiritum. Quis potest quae facit ita disponere, quomodo disposuit homo iste qui passus est [Aug., quae passus est]? Sed homo mediator Dei et hominum; homo, de quo praedictum legitur, et homo est, et quis agnoscit eum? Quoniam omnes per quos haec fiebant, videbant hominem, sed non cognoscebant Deum. Homo namque apparebat, qui Deus latebat; patiebatur haec omnia qui apparebat, et idem ipse disponebat haec omnia qui latebat. Vidit ergo quoniam consummata sunt omnia quae oportebat ut fierent, antequam acciperet acetum et traderet spiritum, atque ut hoc etiam consummaretur, quod ait Scriptura: Et in siti mea potaverunt me aceto (Psal. LXVIII, ). Sitio, inquit; tanquam diceret: hoc minus fecistis, date quod estis. Iudaei quippe ipsi erant acetum, degenerantes a vino patriarcharum et prophetarum; et tanquam de pleno vase, de iniquitate mundi huius impleti, cor habentes velut spongiam cavernosis quodammodo atque tortuosis latibulis fraudulentum. Hyssopum autem cui circumposuerunt spongiam aceto plenam, quoniam herba humilis est et pectus purgat, ipsius Christi humilitatem congruenter accipimus: quam circumdederunt, et se circumvenisse putaverunt. Unde illud in Psalmo: Asperges me hyssopo, et mundabor. Christi namque humilitate mundamur: quia nisi humiliasset semetipsum, factus obediens Patri usque ad mortem crucis, utique sanguis eius in peccatorum remissionem, hoc est, in nostram mundationem non fuisset effusus. Nec moveat quomodo spongiam ori eius potuerint admovere, qui in cruce fuerat exaltatus a terra. Sicut enim apud alios evangelistas legitur, quod hic praetermisit, in arundine est factum,  ut spongia talis potus ad crucis sublimia levaretur. Per arundinem vero Scriptura significabatur, quae implebatur hoc facto. Sicut enim lingua dicitur vel Graeca, vel Latina, vel alia quaelibet sonum significans qui lingua promitur, sic arundo dici potest littera, quae arundine scribitur; sed significantius sonos  vocis humanae usitatissime dicimus linguam: Scripturam vero arundinem dici quo minus est usitatum, eo magis est mystice figuratum. Cum ergo accepisset Iesus acetum, dixit: Consummatum est. Quid nisi quod propheta tanto ante tempore praedixerat? Deinde quia nihil remanserat, quod antequam moreretur fieri adhuc oportebat, tanquam ille qui potestatem habebat ponendi animam suam et iterum sumendi eam, peractis omnibus quae ut peragerentur exspectabat, inclinato capite tradidit spiritum. Quis ita dormit quando voluerit, sicut Iesus mortuus est quando voluit? Quis ita vestem deponit quando voluerit, sicut se carne exuit quando voluit? Quis ita cum voluerit abit, quomodo cum voluit obiit? Quanta speranda vel timenda potestas est iudicantis, si apparuit tanta morientis?  Posteaquam Dominus Iesus, peractis omnibus quae ante suam mortem peragi oportere praesciebat, quando voluit tradidit spiritum, quae deinde secuta sint evangelista narrante videamus.  Iudaei ergo, inquit, quoniam parasceve erat, ut non remanerent in cruce corpora sabbato (erat enim magnus dies ille sabbati), rogaverunt Pilatum ut frangerentur eorum crura, et tollerentur. Non crura tollerentur, sed hi quibus ideo frangebantur ut morerentur, et auferrentur ex ligno: ne pendentes in crucibus, magnum diem festum sui diuturni cruciatus horrore foedarent. VERS. -.---Venerunt ergo milites, et primi quidem fregerunt crura, et alterius qui crucifixus erat cum eo. Ad Iesum autem cum venissent, ut viderunt eum iam mortuum, non fregerunt eius crura. Sed unus militum lancea latus eius aperuit, et continuo exivit sanguis et aqua. Eleganti vigilantique verbo evangelista usus est, ut non diceret: Latus eius percussit, aut vulneravit, aut quid aliud; sed aperuit: ut illic quodammodo vitae ostium panderetur, unde sacramenta Ecclesiae manaverunt, sine quibus ad vitam quae vera vita est, non intratur. Ille sanguis in remissionem fusus est peccatorum; aqua illa salutare temperavit poculum: haec et lavacrum praestat et potum. Hoc praenuntiabat quod Noe in latere arcae ostium facere iussus est, qua intrarent animalia quae non erant diluvio peritura, quibus praefigurabatur Ecclesia. Propter hoc prima mulier facta est de viri latere dormientis, et appellata est vita materque vivorum (Gen. II, , seq.). Magnum quippe significavit bonum, ante magnum praevaricationis malum, in habitu iacentis ac dormientis. Et hic secundus Adam inclinato capite in cruce dormivit, ut inde formaretur ei coniux quae de latere dormientis effuxit. O mors, unde mortui reviviscunt! Facta enim sunt haec, inquit, ut Scriptura impleretur: Os non comminuetis ex eo. Et iterum alia Scriptura dicit: Videbunt, in quem transfixerunt. Duo testimonia de Scripturis reddidit singulis rebus, quas factas narravit. Nam quia dixerat: Ad Iesum autem cum venissent, non fregerunt eius crura, ad hoc pertinet testimonium: Os non comminuetis ex eo: quod praeceptum est eis qui celebrare Pascha iussi sunt ovis immolatione in veteri lege, quae Dominicae passionis umbra praecesserat. Unde Pascha nostrum immolatus est Christus: de qua  et Isaias propheta praedixerat: Sicut ovis ad immolandum ductus est. Item subiunxerat dicens: Sed unus militum lancea latus eius aperuit, ad hoc pertinet alterum testimonium: Videbunt, in quem compunxerunt: ubi promissus est Christus in ea qua crucifixus est carne venturus. VERS. , .---Post haec autem rogavit Pilatum Ioseph ab Arimathia, eo quod esset discipulus Iesu, occultus autem propter metum Iudaeorum, ut tolleret corpus Iesu: et permisit Pilatus. Venit ergo et tulit corpus Iesu: Venit autem et Nicodemus, qui venerat ad Iesum nocte primum, ferens mixturam myrrhae et aloes, quasi libras centum. Non ita distinguendum est, ut dicamus, primum ferens mixturam myrrhae; sed hoc, quod dictum est primum, ad superiorem sensum pertinet, venerat enim Nicodemus ad Iesum nocte primum: quod idem Ioannes narravit in prioribus Evangelii sui  partibus. Hic ergo intelligendum est, ad Iesum non tunc solum, sed tunc primum venisse Nicodemum; ventitasse [Ms., venit] autem postea, ut fieret audiendo discipulus: quod modo certe in revelatione corporis beatissimi Stephani fere omnibus gentibus declaratur. (VERS. ) Erat autem in loco ubi crucifixus est, hortus, et in horto monumentum novum, in quo nondum quisquam positus fuerat. Sicut in Mariae virginis utero nemo ante illum, nemo post illum conceptus est, ita in hoc monumento nemo ante illum, nemo post illum sepultus est. Ibi ergo propter parascevem Iudaeorum, quia iuxta erat monumentum, posuerunt Iesum. Acceleratam vult intelligi sepulturam, ne advesperasceret: quando iam propter parascevem, quam coenam puram Iudaei Latine, usitatius praeparationem apud nos vocant, facere tale aliquid non licebat. CAPUT XLI. Resurrectionis similiter manifestatio declaratur, qua Maria Magdalene Petro et Ioanni nuntiat sublatum corpus de monumento. Quibus occurrentibus ac reversis, ipsa post angelicam visionem visum a se Dominum aestimans hortulanum, proprio mox ab eo revocatur ex nomine. Quem cognitum iubetur protinus discipulis nantiare.  CAPUT XX, VERS. .---Una autem sabbati, Maria Magdalene venit mane, cum adhuc tenebrae essent, ad monumentum; et vidit lapidem sublatum a monumento. Una sabbati, quam iam diem Dominicam propter Domini resurrectionem mos Christianus appellat: quem Matthaeus solus in evangelistis primam sabbati nominavit. Cucurrit ergo, et venit ad Simonem Petrum, et ad alium discipulum quem amabat Iesus, et dicit eis: Tulerunt Dominum de monumento, et nescio ubi posuerunt eum. Amore nimio turbata, dum quem quaesivit non invenit, cucurrit discipulis nuntiare, ut aut secum quaererent, aut secum dolerent ablatum Dominum: quem Dominum nominare non metuit, dum corpus illius tantummodo quaereret in sepulcro. (VERS. , .) Exiit ergo Petrus et ille alius discipulus, et venerunt ad monumentum. Currebant autem duo simul, et ille alius discipulus praecucurrit citius Petro, et venit prior ad monumentum. Advertenda hic et commendanda est recapitulatio, quomodo reditum est ad id quod fuerat praetermissum: et tanquam, si hoc sequeretur, adiunctum est. Cum enim iam dixisset. Venerunt ad monumentum, regressus est ut narraret quomodo venerunt, atque ait: Currebant autem duo simul, etc. Ubi ostendit, quod praecurrens ad monumentum prior venerit ille alius discipulus, quem seipsum significat; sed tanquam de alio more sanctae Scripturae cuncta narrat. VERS. .---Et cum se inclinasset, inquit, vidit posita linteamina, non tamen introiit.  Quod vero Maria Magdalene venit ad monumentum, cum adhuc tenebrae essent, iuxta historiam notatur hora; iuxta intellectum vero mysticum, requirentis signatur intelligentia. Maria enim auctorem omnium quem carne viderat mortuum quaerebat in monumento; et quia nunc [Al., hunc] minime invenit, furatum credidit. Adhuc ergo erant tenebrae, cum venit ad monumentum. Cucurrit citius, discipulis nuntiavit: sed illi prae caeteris cucurrerunt, qui prae caeteris amaverunt, videlicet Petrus et Ioannes. Currebant autem duo simul, sed Ioannes praecucurrit citius Petro, et venit prior ad monumentum, et ingredi non praesumpsit, venit vero posterior, et intravit. Iste vero cursus duorum discipulorum magnum habet mysterium. Quid enim per Ioannem, qui prior venit ad monumentum, et non intravit, nisi Synagoga significatur? Quid per Petrum, nisi Ecclesia ex gentibus congregata demonstratur, quae posterius vocata, et prior intravit? Cucurrerunt enim pariter Gentilitas et Synagoga per huius saeculi successiones, sed non pari intelligentia veniebant.  Venit Synagoga prior ad monumentum, sed minime intravit: quia legis quidem mandata percepit, prophetias de incarnatione ac passione Dominica audivit, sed credere in mortuum noluit. Vidit enim Ioannes posita linteamina, non tamen introivit, quia videlicet Synagoga et Scripturae sacrae sacramenta cognovit, et tamen ad fidem passionis Dominicae credendo intrare distulit: quem diu longe lateque prophetavit, praesentem vidit et renuit; hominem esse despexit, Deum carne mortalem factum credere noluit. Quid ergo est, nisi quia et citius cucurrit, et tamen ante monumentum vacua stetit?  Venit autem Simon Petrus subsequens eum, et introivit in monumentum. Quia secuta posterior Ecclesia Gentium, mediatorem Dei et hominum, hominem Christum Iesum, et cognovit carne mortuum, et viventem credidit Deum. Vidit linteamina posita, et sudarium quod fuerat super caput eius, non cum linteaminibus positum, sed separatim involutum in uno loco. Quid est quod sudarium capitis Domini cum linteaminibus non invenitur in monumento, nisi quia attestante Paulo: Caput Christi Deus est, et divinitatis incomprehensibilia sacramenta ab infirmitatis nostrae cognitione disiuncta sunt, eiusque potentia creaturae transcendit naturam? Et notandum quod non solum separatim, sed etiam involutum inveniri dicitur. Linteum quippe quod involvitur, eius nec initium, nec finis aspicitur. Recte ergo sudarium capitis involutum inventum est, quia celsitudo divinitatis nec coepit esse, nec desinit. Bene autem additur, in uno loco, quia in scissura mentium Deus non est. Deus quippe in unitate est, et illi eius habere gratiam merentur, qui se ab invicem per sectarum scandala non dividunt. Potest quippe  per sudarium passio Christi Domini nostri designari, cuius passionis sacramenta infidelibus sunt involuta: quia quem videbant carne mortalem, Deum esse immortalem non credebant. Sudarium ergo quod super caput eius fuerat seorsum invenitur, quia ipsa passio Redemptoris nostri longe a nostra passione disiuncta est; quoniam ipse sine culpa pertulit, quod nos cum culpa toleramus. Ipse sponte morti succumbere voluit, ad quam nos venimus inviti. Sequitur: Tunc ergo introivit et ille discipulus, qui venerat prior ad monumentum. Postquam introivit Petrus, ingressus est et Ioannes. Posterior intravit, qui prior venerat. Notum est quod in fine mundi, ad Redemptoris fidem etiam Iudaea colligetur, Paulo attestante, qui ait: Donec plenitudo gentium intraret, et sic omnis Israel salvus fieret. Et vidit et credidit. Quid ergo vidit, et quid credidit? Vidit linteamina posita, et credidit quod mulier dixerat, de monumento Dominum fuisse sublatum. Adhuc enim tenebrae erant in monumento, id est, in mentibus illorum: ideo sequitur et dixit: (VERS. , ) Nondum enim sciebant Scripturam quia oportuit eum a mortuis resurgere. Abierunt ergo iterum discipuli ad semetipsos; id est, ubi habitabant, et unde ad monumentum cucurrerant. Maria autem stabat ad monumentum foris plorans. Haec Maria  postquam venit ad monumentum, ibique corpus Dominicum non invenit, sublatum credidit, atque discipulis nuntiavit: qui venientes viderunt, atque ita esse, ut mulier dixerat, crediderunt, et de his protinus scriptum est: Abierunt ergo discipuli ad semetipsos. Ac deinde subiungitur: Maria autem stabat ad monumentum foris plorans. Qua in re pensandum est huius mulieris mentem quanta vis amoris accenderat, quae a monumento Domini, etiam discipulis recedentibus non recedebat. Exquirebat quem non invenerat, flebat inquirendo, et amoris sui igne succensa eius, quem ablatum credidit, ardebat desiderio: et oculi qui Dominum quaesierant et non invenerant, lacrymis iam exundabant; amplius dolentes quod fuerat ablatus de monumento, quam quod fuerat occisus in ligno: quoniam magistri tanti, cuius ei vita subtracta fuerat, nec memoria remanebat. Unde contigit ut eum sola tunc videret, quae remansit ut quaereret: quia nimirum virtus boni operis perseverantia est: ut voce Veritatis dicitur: Qui autem perseveraverit usque in finem, his salvus erit. Ista itaque quae sic amabat, quae se ad monumentum quod perspexerat, iterum inclinat, videamus quo fructu vis amoris in ea ingeminat opus inquisitionis. Sequitur:  VERS. .---Vidit duos angelos in albis sedentes, unum ad caput, et unum ad pedes, ubi positum fuerat corpus Iesu. Quid est quod in loco Dominici corporis duo angeli videntur, unus ad caput, atque alius ad pedes sedens, nisi quod Latina lingua angelus nuntius dicitur, et ille ex passione sua nuntiandus erat, qui et Deus est ante saecula, et homo in fine saeculorum? Quasi ad caput sedet angelus, cum per Apostolum dicatur, quia in principio erat Verbum, et Verbum erat apud Deum, et Deus erat Verbum . Et quasi ad pedes sedet angelus, cum dicitur: Et Verbum caro factum est, et habitavit in nobis. Possumus autem per duos angelos duo testamenta cognoscere, unum prius, et aliud sequens. Qui videlicet angeli per locum Dominici corporis sibimetipsis sunt coniuncti, quia nimirum utraque testamenta, dum pari sensu incarnatum et mortuum, ac resurrexisse Dominum nuntiant, quasi testamentum prius ad caput, et testamentum posterius ad pedes sedet. Requirunt Mariam angeli dicentes: Mulier, quid ploras? Dicit eis: Quia tulerunt Dominum meum a monumento, et nescio ubi posuerunt eum. Ipsa namque sacra eloquia, quae in nobis lacrymas amoris excitant, propter bonitatem Salvatoris nostri et memoriam mortis illius quam passus est pro nostro amore, easdem lacrymas consolantur, dum nobis Redemptoris nostri speciem promittunt. Angeli interrogaverunt, Quid ploras? Quasi dixissent: Non est opus mortuum plorare, quem viventem credere debes. At illa ait: Tulerunt Dominum meum, et nescio ubi posuerunt eum. Dominum suum vocans Domini sui corpus exanime, a parte totum significans; sicut omnes confitemur Iesum Christum Filium Dei unicum Dominum nostrum, quod utique simul est et Verbum, et anima, et caro: crucifixum tamen et sepultum, cum sola eius sepulta sit caro. Et nescio, inquit, ubi posuerunt eum. Haec erat causa maior doloris, quod nesciebat quo iret ad consolandum dolorem; sed prope erat hora qua tristitia eius verteretur in gaudium. Unde sequitur: Haec cum dixisset, reversa [Al., conversa] est retrorsum, et vidit Iesum stantem, et nesciebat quia Iesus esset. Notandum quod Maria quae adhuc de Domini resurrectione dubitabat, retrorsum conversa est ut videret Iesum: quia videlicet per eamdem dubitationem suam, quasi terga  in Domini faciem miserat, quem resurrexisse minime credebat. Sed quia amabat et dubitabat, videbat, et non cognoscebat, eumque illi et amor ostenderat et dubietas abscondebat. Cuius adhuc ignorantia exprimitur, cum infertur: Et nesciebat quia Iesus esset. Qui dicit ei: Mulier, quid ploras? Quem quaeris? Interrogatur doloris causa, ut augeatur desiderium, quatenus cum nominaret quem quaereret, in amore eius ardentius aestuaret. Illa existimans quia hortulanus esset, dicit ei: Domine, si tu sustulisti eum, dicito mihi ubi posuisti eum, et ego eum tollam. Forsitan nec errando haec mulier erravit, quae Iesum hortulanum credidit. An non ei spiritaliter hortulanus erat, qui in eius pectore per amoris sui semina virtutum virentia plantabat sata? Sed quid est, quod viso eo, quem hortulanum credidit, cui necdum dixerat quem quaerebat, ait ei: Domine, si tu sustulisti eum, dicito mihi, etc. Nemo calumnietur mulierem, quod hortulanum dixerit Dominum, et Iesum magistrum. Ibi enim rogabat, hic noscebat ; ibi honorabat hominem a quo beneficium postulabat, hic recolebat doctorem a quo discernere humana et divina discebat. Appellabat Dominum cuius ancilla non erat, ut perveniret ad Dominum cuius erat. Aliter ergo Dominum dixit: Sustulerunt Dominum meum: aliter autem: Domine, si tu sustulisti illum, ibi ex veritate, hic ex honore. Quaerebat itaque, et non dicebat, quae eum dixit: Domine, si tu sustulisti eum. Hoc habet vis amoris, hoc agere solet in animo, ut quem ipse semper cogitat, nullum alium credat ignorare. Recte et haec mulier, quem quaerit non dicit, et tamen dicit, si tu sustulisti eum, quia alteri non putat incognitum, quem sic ipsa continuo plangit desiderio. VERS. .---Dicit ei Iesus: Maria. Postquam eam communi vocabulo appellavit ex sexu, et agnitus non est, vocat ex nomine. Ac si aperte ei dicat: Recognosce eum a quo recognosceris. Perfecto quoque viro dicitur: Novi te ex nomine;  quia homo, commune omnium nostrum vocabulum est, Moyses vero proprium, cui recte dicitur quia ex nomine scitur: ac si aperte Dominus dicat, non te generaliter ut caeteros, sed specialiter scio. Maria ergo, quae vocatur ex nomine, recognoscit auctorem, atque eum protinus Rabboni, id est magistrum vocat, quia et ipse erat qui quaerebatur exterius, et ipse eam interius ut quaereret, docebat. Iam vero ab evangelista non subditur quid mulier fecerit, sed ex eo innuitur quod audivit, cui dicitur: Noli me tangere, nondum enim ascendi ad Patrem meum. In his namque verbis ostenditur, quod Maria amplecti voluit eius vestigia, quem recognovit. Sed ei magister dicit: Noli me tangere; non quia post resurrectionem Dominus tactum renuit feminarum, cum de duabus ad sepulcrum eius scriptum sit: Accesserunt et tenuerunt pedes eius (Matth. XXXVIII, ). Sed cur tangi non debeat, ratio quoque additur, cum subinfertur: Nondum enim ascendi ad Patrem meum. In corde etenim nostro tunc Iesus ascendit ad Patrem, cum aequalis creditur Patri. Nam quisquis eum aequalem Patri non credit, adhuc in eius pectore ad Patrem Dominus non ascendit. Ille ergo Iesum veraciter tangit, qui Patri Filium coaeternum credit. Vade autem ad fratres meos, et dic eis: Ascendo ad Patrem meum et ad Patrem vestrum, ad Deum meum et Deum vestrum. Cum meum dicat et vestrum, cur non communiter dicit nostrum? Sed distincte loquens indicat quia eumdem Patrem et Deum similiter habet ipse, quem nos [Ms. melius: dissimiliter habet ipse, quam nos]. Ascendo ad Patrem meum, videlicet per naturam; et Patrem vestrum per gratiam; ad Deum meum, quia descendi, ad Deum vestrum, quia ascendetis. Quia enim et ego homo, Deus mihi est; quia vos ab errore liberati estis, Deus est vobis. Distincte ergo mihi Pater et Deus est; quia quem ante saecula Deum genuit, hominem in fine saeculorum me [Ms., mecum] creavit. Venit Maria Magdalene annuntians discipulis: Quia vidi Dominum. Et haec dixit mihi. Ecce humani generis culpa ibi abscinditur, unde processit. Quia enim in paradiso mulier viro propinavit mortem, a sepulcro mulier viris annuntiavit vitam, et dicta sui vivificatoris narrat, quae mortiferi serpentis verba narraverat. Ac si humano generi non verbis Dominus, sed rebus dicat: De qua manu vobis illatus est potus mortis, de ipsa suscipite poculum vitae. Haec de expositione lectionis evangelicae succincte transcurrimus: nunc opitulante eodem de quo loquimur Domino, et resurrectionis gloriam, et pietatis viscera consideremus. Citius enim a morte voluit resurgere, ne nostra diu anima in infidelitatis morte remaneret. CAPUT XLII. Cum fores essent clausae, veniens ad discipulos pacem infert, manibus latereque monstrato. Quibus etiam per insufflationem significat Spiritum sanctum. Item post dies octo Thomas inspectu vel tactu lateris ac manuum in fidem confirmatur audiens: Beati qui non viderunt, et crediderunt.  VERS. .---Cum sero factum esset una sabbatorum, et fores essent clausae, ubi erant discipuli congregati propter metum Iudaeorum, venit Iesus, et stetit in medio eorum.  Quid mirum si clausis ianuis post resurrectionem suam in aeternum iam victurus intravit, qui moriturus veniens non aperto utero virginis exivit? Sed quia ad illud corpus, quod videri poterat, fides intuentium dubitabat, ostendit eis protinus manus ac latus: palpandam carnem praebuit, quam clausis ianuis introduxit. Clavus enim manus fixerat, lancea latus aperuerat; ubi ad dubitantium corda sananda vulnerum sunt servata vestigia. Qua in re duo mira et iuxta humanam rationem sibi valde contraria ostendit, dum post resurrectionem corpus suum et incorruptibile, et tamen palpabile demonstravit. Nam et corrumpi necesse est quod palpatur, et palpari non potest quod non corrumpitur. Sed miro modo atque inaestimabili Redemptor noster et incorruptibile  post resurrectionem, et palpabile corpus exhibuit, ut monstrando incorruptibile invitaret ad praemium, praebendo palpabile formaret ad fidem. Et incorruptibilem se ergo et palpabilem demonstravit, ut profecto esse post resurrectionem ostenderet corpus suum et eiusdem naturae et alterius gloriae. Dicit eis: Pax vobis. Pacem offerebat, qui propter pacem venit; et quibus ante dixit: Pacem meam relinquo vobis, pacem meam do vobis, modo dicit: Pax vobis. Quam pacem nascente Christo angeli praedicaverunt in mundo. Et iterum secundo ait: Pax vobis, ut monstraret pacificata esse quae in coelis sunt et quae in terris sunt, per sanguinem suum.  Dicit eis: Pax vobis. Iteratio, confirmatio est. Sicut misit me Pater, et ego mitto vos. Pater Filium misit, qui hunc pro redemptione generis humani incarnari constituit; quem videlicet in mundo  venire ad passionem voluit; sed tamen amavit Filium quem ad passionem misit. Electos vero apostolos Dominus non ad mundi gaudia, sed sicut ipse missus est, ad passiones in mundum mittit. Quia ergo et Filius amatur a Patre, et tamen ad passionem mittitur, ita et discipuli amantur a Domino, qui tamen ad passionem mittuntur in mundum. Itaque dicitur: Sicut misit me Pater, et ego mitto vos: id est, ea charitate vos diligo cum inter scandala persecutorum mitto, qua me charitate Pater diligit [Ms., dilexit], quem venire ad tolerandas passiones fecit. Hoc cum dixisset, insufflavit et dicit eis: Accipite Spiritum sanctum. Quaerendum nobis est, quid est quod Spiritum sanctum Dominus noster et semel dedit in terra consistens, et semel coelo praesidens? Neque enim alio in loco datus Spiritus sanctus aperte monstratur, nisi nunc cum per insufflationem percipitur, et postmodum cum de coelo veniens in linguis variis demonstratur. Cur ergo prius in terra discipulis datur, postmodum de coelo mittitur, nisi quod duo sunt praecepta charitatis, dilectio videlicet Dei et proximi? In terra datur Spiritus ut diligatur proximus: e coelo datur Spiritus ut diligatur Deus. Sicut ergo una est charitas et duo praecepta, ita unus Spiritus et duo data. Prius a consistente Domino in terra, postmodum e coelo; quia in proximi amore dicitur qualiter perveniri debeat ad amorem Dei. Hoc cum dixisset, insufflavit et dicit eis: Accipite Spiritum sanctum, insufflando significavit Spiritum sanctum non Patris solius esse Spiritum, sed et suum. Quorum remiseritis, inquit, peccata, remittuntur eis; et quorum retinueritis, retenta sunt.  Ecce charitas quae per Spiritum sanctum diffunditur in cordibus nostris, participum suorum peccata dimittit, eorum autem qui non sunt eius participes, tenet. Ideo posteaquam dixit: Accipite Spiritum sanctum, hoc continuo de peccatorum remissione ac detentione subiecit. Sciendum vero est quod hi qui primo Spiritum sanctum habuerunt, ut et ipsi innocenter viverent, et in praedicatione quibusdam prodessent, idcirco hunc post resurrectionem Domini patenter acceperunt, ut prodesse non paucis, sed pluribus possent. VERS. .---Thomas autem unus ex duodecim, qui dicitur Didymus, non erat cum eis, quando venit Iesus.  Iste unus discipulus defuit, reversus quod gestum est audivit, audita credere renuit. Venit iterum Dominus, et non credenti discipulo latus palpandum praebuit, manus ostendit, et ostensa suorum vulnerum cicatrice, infidelitatis illius vulnus sanavit. Quid, fratres charissimi, quid inter haec animadvertitis? Nunquid casu gestum creditis, ut electus ille discipulus tunc deesset; post haec venit ut audiret , audiens dubitaret, dubitans palparet, palpans crederet? Non hoc casu, sed divina dispensatione gestum est. Egit namque miro modo superna clementia, ut discipulus dubitans, dum in magistro suo vulnera palparet carnis, in nobis vulnera sanaret infidelitatis. Plus enim nobis Thomae infidelitas ad fidem, quam fides credentium discipulorum profuit: quia dum ille ad fidem palpando reducitur, nostra mens omni dubitatione postposita in fide solidatur. Sic quippe discipulum post resurrectionem suam dubitare permisit, nec tamen in dubitatione deseruit, sicut ante nativitatem suam habere Mariam sponsum voluit, qui tamen ad eius nuptias non pervenit. Nam ita factus est discipulus dubitans et palpans, testis verae  resurrectionis, sicut sponsus matris fuerat custos integerrimae virginitatis. Palpavit autem, et exclamavit: Dominus meus et Deus meus. Dicit ei Iesus: Quia vidisti me, credidisti. Cum Paulus apostolus dicat: Est enim fides sperandarum substantia rerum, argumentum non apparentium (Hebr. XI, ): Profecto liquet quia fides illarum rerum argumentum est, quae apparere non possunt. Quae etenim apparent iam fidem non habent, sed agnitionem. Dum ergo vidit Thomas, dum palpavit, cur ei dicitur: Quia vidisti me, credidisti? Sed aliud vidit, aliud credidit. A mortali quippe homine divinitas videri non potuit. Hominem igitur vidit, et Deum confessus est, dicens: Deus meus et Dominus meus. Videndo ergo credidit qui considerando hominem, verum hunc Deum quem videre non poterat, exclamavit. Laetificat valde quod sequitur: Beati qui non viderunt, et crediderunt. In qua nimirum sententia nos specialiter signati sumus, qui eum quem carne non vidimus, mente retinemus. Nos signati sumus, sed si fidem nostram operibus sequimur. Ille etenim vere credit qui exercet operando quod credit. ait: Beati qui me non viderunt, et crediderunt,  praeteriti temporis usus est verbo; tanquam ille qui id quod erat futurum, in sua noverat praedestinatione iam factum, sed his verbis proprie gentium. ut diximus, fides signatur. VERS. .---Multa quidem et alia signa fecit Iesus in conspectu discipulorum suorum. Significat evangelista plurima fecisse Iesum signa et miracula salutis et praedicationis, quae non scripta essent propter multitudinem illarum rerum quae gestae fuerunt ab eo. Sequitur autem: Haec autem scripta sunt, ut credatis quia Iesus est Christus Filius Dei, et ut credentes vitam habeatis in nomine eius. Quid dicunt qui asserunt Iesum Christum Filium Dei non esse, dum iste evangelista Deo dilectus et a Deo electus dixit hanc sibi esse occasionem scribendi hoc Evangelium, ut crederetur quia Iesus est Christus Filius Dei? Ille qui ab angelo nuntiatus est, et nomen illi impositum est Iesus, dum venit ad virginem dixit: Paries filium, et vocabis nomen eius Iesum: hic autem Iesus, qui natus est ex virgine Maria, Filius est Dei, sicut iste evangelista testatur, et ut omnes in hac fide vitam possint habere sempiternam in nomine eius. Quid de illis aestimandum est qui eum non credunt Filium Dei esse verum, sed adoptivum, nisi forte ut nunquam habeant vitam aeternam? Dicunt itaque assumptionem et adoptionem unum esse; et Iesum Christum secundum quod homo est, propter assumptionem humanitatis necessarie adoptivum esse, non intelligentes quanta est haec absurditas quae sequitur eos . Nam si adoptivus est propter assumptionem, igitur Filii persona adoptivus est, quia Filius assumpsit hominem, et est tunc nepos Deo Patri: quod quam impium sit, nullum aestimo fidelium ignorare. Tantummodo credamus Iesum esse  Filium Dei verum in utraque natura. Et sicut Filius Dei vere est Filius hominis, ita Filius hominis vere est Filius Dei. Sed haec alias plenius; nunc vero quae sequuntur videamus.  Sed hoc capitulum velut libri huius indicat finem: tamen narratur hic deinde quemadmodum se manifestaverit Dominus ad mare Tiberiadis, et in captura piscium commendaverit Ecclesiae sacramentum, qualis futura est ultima resurrectio [Aug., ultima resurrectione] mortuorum. Ideo quasi ab alio incipit principio, quia vita fidelium ab alio tunc incipit principio, ubi nihil huius perturbationis futurum erit, quas hic patimur in hac vita. Unde et ita incipit qualiter haec manifestatio esset acta. Dicit enim:  CAPUT XLIII. Manifestat se iterum ad mare Tiberiadis septem discipulis in captura piscium centum quinquaginta trium, cum resurrexisset a mortuis.  CAPUT XXI, VERS. -.---Manifestavit se iterum ad mare Tiberiadis, manifestavit autem sic. Erant simul Petrus et Thomas, qui dicitur Didymus, et Nathanael, qui erat a Cana Galilaeae, et filii Zebedaei, et alii ex discipulis eius duo. Dicit eis Simon Petrus: Vado piscari. Dicunt ei: Venimus et nos tecum. Exierunt et ascenderunt in navem, et illa nocte nihil ceperunt.  Quaeri enim potest cur Petrus, qui piscator ante conversionem fuit, post conversionem ad piscationem rediit? Et cum Veritas dicat: Nemo mittens manum suam in aratrum, et aspiciens retro, aptus est regno Dei; cur repetiit quod dereliquit? Sed si virtus discretionis intenditur , citius videtur, quia nimirum negotium quod ante conversionem sine peccato exstitit, hoc etiam post conversionem repetere culpa non fuit. Nam piscatorem Petrum, Matthaeum vero telonearium scimus; et post conversionem suam, ad piscationem Petrus rediit, Matthaeus vero ad telonei negotium non rediit; quia et aliud est victum per piscationem quaerere, aliud telonei lucris exercitia  augere. Sunt enim pleraque negotia quae sine peccatis exhiberi aut vix aut nullatenus possunt. Quae ergo ad peccatum implicant, ad haec necesse est ut post conversionem animus non recurrat. Quaeri potest cur discipulis in mari laborantibus post resurrectionem suam Dominus in littore stetit, qui ante resurrectionem suam coram discipulis suis in fluctibus maris ambulavit? Cuius rei ratio festine cognoscitur, si ipsa quae tunc inerat causa pensetur. Quid enim mare, nisi praesens saeculum significat, quod se causarum tumultu et undis vitae corruptibilis illidit? Quid per soliditatem littoris, nisi illa perpetuitas quietis aeternae figuratur? Quia igitur discipuli adhuc fluctibus mortalis vitae inerant, in mari laborabant. Quia autem Redemptor noster iam corruptionem carnis excesserat, post resurrectionem suam in littore stabat. Ac si ipsum resurrectionis suae mysterium rebus discipulis loqueretur dicens:  iam vobis in mari non appareo, quia vobiscum in perturbationum fluctibus non sum. Facta est autem discipulis piscationis magna difficultas, ut magistro veniente fieret admirationis magna sublimitas, qui protinus dixit: VERS. .---Mittite in dexteram navigii rete, et invenietis. Bis in sancto Evangelio legitur quia Dominus iussit ut ad piscandum retia mitterentur, ante passionem videlicet et post resurrectionem. Sed priusquam Redemptor noster pateretur et resurgeret, mitti quidem rete ad piscandum iubet, sed utrum in dextram, an in sinistram mitti debuisset, non iubet: post resurrectionem vero discipulis apparens, mitti rete in dexteram navigii iubet. In illa piscatione tanti capti sunt, ut retia rumperentur: in ista autem et multi capti sunt, et retia rupta non sunt. Quis vero nesciat bonos in dextera, et malos in sinistra figurari? Illa ergo piscatio, in qua specialiter in quam partem mitti rete debeat non iubetur, praesentem Ecclesiam designavit quae bonos simul ac malos colligit; nec eligit quos trahat, quia et quos eligere possit ignorat: haec autem piscatio post Domini resurrectionem facta, in solam dexteram missa est, quia ad videndam claritatis eius gloriam sola electorum Ecclesia pertinget quae de sinistro opere nihil habebit. In illa piscatione prae multitudine piscium rete rumpitur, quia nunc ad confessionem fidei, etiam cum electis reprobi tanti intrant, qui ipsam quoque Ecclesiam haeresibus scindant: in ista vero piscatione et multi pisces et magni capiuntur, et rete non rumpitur, quia sancta electorum Ecclesia in continua auctoris sui pace requiescens, nullis iam dissensionibus dilaniatur. Captis autem tam magnis piscibus, ascendit Simon Petrus, et traxit rete in terram. Iam credo quod vestra Charitas advertat quid est quod Petrus rete ad terram trahit. Ipsi quippe sancta Ecclesia est commissa,  ipsi specialiter dicitur: Simon Ioannis, amas me? Pasce oves meas. Quod ergo postmodum aperitur in voce, hoc signatur in opere. Quia igitur praedicator Ecclesiae nos a mundi  huius fluctibus separat, nimirum necesse est ut rete plenum piscibus Petrus ad terram ducat. Ipse enim pisces ad soliditatem littoris pertrahit, quia [Ms., qui] sanctae praedicationis voce stabilitatem aeternae patriae fidelibus ostendit. Hoc egit verbis, hoc epistolis, hoc agit quotidie miraculorum signis. Quoties per eum ad amorem quietis aeternae convertimur, quoties rerum tumultibus separamur, quid aliud quam missi intra rete fidei pisces ad littus trahimur? Sed cum rete piscibus magnis plenum dicitur, additur et quantis, scilicet centum quinquaginta tribus. A magno mysterio iste numerus non vacat, sed intentos vos tanti mysterii profunditas exspectat. Neque etenim quantitatis summam solerter evangelista exprimeret, nisi hanc sacramento plenam esse iudicasset. Scitis namque quod in testamento veteri omnis operatio per Decalogi mandata praecipitur: in novo autem eisdem operationis virtus, per septiformem gratiam sancti Spiritus multiplicatis fidelibus datur: quem Propheta denuntians dicit: Spiritus sapientiae et intellectus, spiritus consilii et fortitudinis, spiritus scientiae et pietatis, et replebit eum spiritus timoris Domini. Sed ille in hoc spiritu operationem percipit, qui fidem Trinitatis agnoscit, ut et Patrem, et Filium, et eumdem Spiritum sanctum unius virtutis credat, unius substantiae esse fateatur. Quia igitur septem, quae superius diximus, per Novum Testamentum latius data sunt, decem vero per vetus praecepta, omnis nostra virtus et operatio per decem et septem plene potest comprehendi. Ducamus ergo per trigonum decem et septem, et veniunt quinquaginta et unum. Qui profecto numerus a magno mysterio non vacat, quia in Testamento Veteri legimus, quod annus quinquagesimus iubilaeus vocari iussus est, in quo videlicet cunctus populus ab omni opere requiesceret. Sed vera requies in unitate est. Dividi quippe unum non potest: ubi enim scissura divisionis est, vera requies non est. Ducamus ergo per trigonum quinquaginta et unum, et fiunt centum quinquaginta tria. Quia igitur et omnis operatio nostra et virtus in fide Trinitatis exhibita ad requiem tendit, septem et decem ter ducimus, ut ad quinquaginta et unum venire debeamus. Et vera nostra requies tunc est, cum ipsam iam claritatem Trinitatis agnoscimus, quam in Unitate divinitatis esse certum tenemus. Quinquaginta et unum ter ducimus, et electorum summam in superna patria, quasi centum quinquaginta trium piscium numerum tenemus. Post resurrectionem vero Domini missum rete dignum fuit, ut tot pisces caperet, quot solummodo electos cives supernae patriae designarent. Est quoque alia supputatio huius septenarii numeri. Nam si ab uno omnes numeros computes usque ad decem et septem hoc modo: unum, duo, tres fiunt; adde tres, fiunt sex; his adiunge quatuor, fiunt decem; his quinque, et habebis quindecim; et sic crescentibus numeris et multiplicatis usque ad decem et septem, fit omnium numerorum summa istorum, qui multiplicantur ab uno usque ad decem et septem, centum quinquaginta tria. Quae computatio superiori significationi, id est, legis in denario, satis congruenter convenit. Sed plura possunt inde considerari admiratione digna, quae huius temporis angustia prohibet nos omnia dicere. Sed quid est quod Redemptor noster piscem assum post resurrectionem manducavit; et in alio Evangelio dicitur, cum pisce asso favum mellis, in isto vero panem cum pisce? Quid enim piscis assus significat, nisi Christum passum? Quid favus mellis, nisi Divinitatis dulcedinem? Piscis est, quia ipse latere dignatus in aquis generis humani, capi voluit laqueo mortis nostrae, et quasi tribulatione assatus est tempore passionis suae. Sed qui piscis assus fieri dignatus est in passione, favus mellis nobis exstitit in resurrectione. An qui in pisce asso figurari voluit tribulationem passionis suae, in favo mellis utramque naturam exprimere voluit personae suae? Favus quippe mel  in cera est: mel vero in cera est divinitas in humanitate. Quod ab hac quoque lectione non discrepat: nam comedit piscem et panem. Qui enim assari ut piscis potuit ex humanitate, pane nos reficit ex divinitate, qui ait: Ego sum panis vivus, qui de coelo descendi. Assum ergo piscem comedit et panem, ut ipso suo cibo nobis ostenderet quia et passionem ex nostra humanitate pertulit, et refectionem nostram ex sua divinitate procuravit. Notandum quoque quod ultimum convivium Dominus cum septem discipulis habuisse describitur. Petrus namque et Thomas, Nathanael et filii Zebedaei, et alii ex discipulis eius duo in eo fuisse memorantur, Cur cum septem discipulis ultimum convivium celebrat, nisi quia eos tantummodo, qui septiformi gratia sancti Spiritus pleni sunt, futuros secum in aeterna refectione denuntiat? Septem quoque diebus omne hoc tempus evolvitur: et saepe septenario numero perfectio designatur. Illi ergo ultimo convivio de praesentia veritatis epulantur, qui nunc perfectionis studio terrena transcendunt, quos mundi huius amor non alligat, quibus etsi utcunque per tentamenta obstrepit, coepta tamen eorum desideria non retundit. De hoc extremo convivio alias per Ioannem dicitur: Beati qui ad coenam nuptiarum Agni vocati sunt (Apoc. XIX, ). Idcirco enim non ad prandium, sed ad coenam vocatos narrat, quia nimirum in fine diei convivium coena est. Qui ergo finito praesentis vitae tempore ad refectionem supernae contemplationis veniunt, non ad Agni prandium, sed ad coenam vocantur. Quae videlicet coena hoc ultimo convivio exprimitur, cui septem discipuli adesse memorantur, quia illos, ut diximus, tunc interna refectio reparat, qui pleni nunc septiformi gratia in amore Spiritus anhelant.  In eo quod tertio Dominus post resurrectionem manifestavit se discipulis suis, beati Ioannis evangelistae Evangelium terminatur. Dicit eis Iesus: Venite, prandete. Et nemo audebat discumbentium interrogare eum: Tu quis es? scientes quia Dominus est. Sensus ergo hic est: Tanta erat evidentia veritatis, quia Iesus illis discipulis apparebat, ut eorum non solum negare, sed ne dubitare quidem ullus auderet: quoniam si quisquam dubitaret, utique interrogare deberet. Sic ergo dictum est: Nemo audebat interrogare: Tu quis es, ac si diceretur: Nemo audebat dubitare, quod ipse esset. Et venit Iesus, et accepit panem, et dedit eis; et piscem similiter. Ecce dictum est etiam quid pranderent, de cuius significatione in superioribus diximus. Superius quoque narratum est quod discipuli, quando descenderunt in terram, viderunt prunas positas et piscem superpositum, et panem. Ubi non est intelligendum etiam panem fuisse superpositum prunis, sed tantum subaudiendum, viderunt. Quod verbum si repetamus eo loco ubi subaudiendum est, ita totum dici potest: Viderunt prunas positas, et piscem superpositum, viderunt et panem. Vel ita potius: Viderunt prunas positas, et piscem superpositum, viderunt et panem. Iubente etiam Domino attulerunt et de piscibus quos ipsi ceperant: quod eos fecisse quamvis a narrante non sit expressum, tamen Dominum iussisse non tacitum est. Ait enim: Afferte de piscibus quas apprehendistis nunc. Et utique iubente illo, eos non fecisse quis credat? Hinc ergo fecit prandium Dominus illis septem discipulis suis: de pisce scilicet, quam prunis superpositum viderant, huic adiungens ex illis quos ceperant, et de pane quem nihilominus eos vidisse narratum est. Piscis assus, ut diximus, Christus est passus, ipse est et panis, qui de coelo descendit. Hoc corroboravit Ecclesiam [Aug., Huic incorporatur Ecclesia], ad participandum beatitudinem sempiternam; quae etiam in his septem discipulis significata est, quae cum Christo in aeterna beatitudine post labores huius saeculi regnatura erit. Hinc  enim Ecclesia, qualis in solis bonis futura est, significatur per capturam centum quinquaginta trium piscium: et in eis qui haec credunt, sperant, diligunt, participatio tantae beatitudinis per hoc prandium demonstratur.  VERS. .---Hoc iam tertio, inquit, manifestatus est Iesus discipulis suis, cum surrexisset a mortuis, Quod non ad ipsas demonstrationes, sed dies referre debemus: id est, primo die, cum resurrexit; et post dies octo, quando discipulus Thomas vidit et credidit; et hodie quando hoc de piscibus fecit; post quot autem dies id fecerit, hic dictum non est: nam ipso primo die non semel visus est, sicut evangelistarum omnium testimonia collata demonstrant, sed sicut dictum est, secundum dies numerandae sunt manifestationes eius, ut ista sit tertia; prima quippe habenda est eadem una [Aug., habenda sit, eademque una] propter unum diem, quotiescunque se et quibuscunque in illo quo resurrexit, ostendit; secunda post dies octo, et haec tertia; et deinde quoties voluit, usque ad diem quadragesimum, quo ascendit in coelum, quamvis non scripta sint omnia: sicut iste idem Ioannes testatur, multa eum fecisse quae non sunt scripta. collatis Evangeliorum testimoniis decies Dominum visum esse ab hominibus, a die prima resurrectionis suae usque ad diem quadragesimum ascensionis suae. Primo quidem Mariae Magdalenae flenti ad monumentum; deinde eidem Mariae, et alteri eiusdem nominis feminae, regredientibus a monumento nuntiare discipulis quae ibi viderant, occurrens apparuit; tertio Simoni Petro, licet hoc non legatur, ubi esset factum, tamen factum esse ex Evangelio Lucae invenimus, ubi ait discipulos dixisse: Quia vere surrexit Dominus, et apparuit Simoni (Luc. XXIV, ). Quarto, Cleophae et socio eius, cum quibus ipse gradiens in Emmaus, inibi in panis fractione cognitus est, qui mox reversi Hierosolymam, invenerunt discipulos loquentes, Quia surrexit Dominus vere, et apparuit Simoni; nam plene alibi, quando Simoni apparuerit, non legitur. Quinto, apparuit eis in eodem loco ianuis clausis, ubi non erat Thomas; sexto, post dies octo, quando erat cum eis et Thomas, cui manus et latus Dominus palpandum ostendit; septimo, piscantibus ad mare Tiberiadis, et convivantibus cum eis, ubi et Petrum, an se diligeret, tertio interrogavit; octavo, in monte Galilaeae illis undecim apparuit, sicut constituit eis ante passionem suam; et mulieribus praecepit eis dicere ut irent in Galilaeam, ubi eum visuri essent. Nono, regredientibus illis undecim apparuit, de quo ascendit in coelum, sicut Marcus refert. Decimo, viderunt eum ipsa die, non iam in terra positum, sed elevatum in aera, coelosque penetrantem dicentibus sibi angelis: Sic veniet, quemadmodum vidistis eum euntem in coelum. Quid vero actum sit vel dictum in illo convivio Domini nostri Iesu Christi novissimo cum discipulis suis, consequenter exposuit Evangelista, dicens: CAPUT XLIV ET XLV. Usque tertio dicit Petro, Amas me? quia ter eum negaverat; et pascendas oves aeque tertio commendans, extensione manuum significat ei, quod crucis morte foret martyrio coronandus.---Dicit Simoni Petro Iesus: Simon Ioannis, diligis me plus his? etc., usque clarificaturus esset Deum.  VERS. .---Dicit Simoni Petro Iesus: Simon Ioannis diligis me plus his? Dicit ei: Etiam, Domine, tu scis quia amo te.  Virtutem nobis perfectae dilectionis praesens Domini nostri interrogatio ostendit. Perfecta enim dilectio est, qua Dominum  ex toto corde, tota anima, tota virtute, proximum autem tanquam nosipsos diligere iubemur: et neutra harum dilectio sine altera valet esse perfecta; quia nec Deus vere sine proximo, nec sine Deo vere potest proximus amari. Unde Dominus toties interrogato Petro an se diligeret, et illo respondente quod eum ipso teste diligeret, adiungebat per singula ita concludens: Pasce  oves meas, sive pasce agnos meos. Ac si aperte diceret: Haec sola et vera est probatio integri in Dominum amoris, si erga fratres studueris curam solliciti exercere laboris; nam quicunque fratri opus pietatis quod valet impendere negligit, minus iusto se conditorem diligere ostendit, cuius mandata in sustentanda proximi necessitate contemnit. Quae profecto charitas, quoniam sine divinae gratiae inspiratione [Beda, sine divinae gratia inspirationis] minime possit haberi, tacite quodammodo Dominus insinuat, qui Petrum de illa interrogans, Simonem eum Ioannis, quem nunquam [Ms. et Beda, quod nusquam] alias, cognominat: Simon, inquit, Ioannis, diligis me plus his? Ubi quamvis et simpliciter mentio facta terreni parentis eius possit intelligi, non tamen ab re est, si quis nomine Ioannis donum supernae generationis mystice indicatum velit accipere; de quo Ioannes apostolus admonendo testatur: Charissimi, diligamus invicem, quoniam charitas ex Deo est: et omnis qui diligit, ex Deo natus est, et cognoscit Deum. Simon namque obediens, Ioannes dicitur Dei gratia: et propterea recte primus apostolorum, cum de amore suo requiritur, Simon Ioannis, id est, obediens Dei gratia vocatur: ut liquido cunctis ostendatur, hoc quod maiore prae caeteris obedientia Domini iussis obsequitur, quod ardentiori illum charitate amplectitur, non humani meriti, sed muneris esse divini. Unde et apostolus Paulus eadem gratia confortatus aiebat: Quia charitas Dei diffusa est in cordibus nostris per Spiritum sanctum, qui datus est nobis . Qui ergo caeteris flagrantius Dominum amare probatur, filius Ioannis cognominatur; quia nimirum virtus eiusdem amoris non nisi per gratiam Spiritus percipitur. Qui tamen ipse notandum quam caute et circumspecte testimonium suo reddit amori, cum Domino sciscitanti an se plus aliis diligeret, non ausus est respondere: Tu scis quia amo te plus his, sed temperata ac simplici voce, Etiam, inquit, Domine, tu scis quia amo te. Quod est aperte dicere: Scio quidem, quia ipse te, ut tu melius nosti, integro corde diligo; quam vere [Beda, quantum vero] te alii diligant mihi quidem ignotum, sed tibi sunt omnia nota. Cuius cautela responsionis nostrae profecto est institutio locutionis, simul et cognitionis ; ut videlicet eius exemplo discamus minus de nostrae conscientiae puritate praesumere; minus temere de fraternae conscientiae occultis iudicare, in dubiis maxime rebus, quod qua intentione vel necessitate gerantur inspicere nequimus quae ab illis agi conspicimus. Siquidem et ipse Petrus idcirco se in hac Dominica interrogatione cautius respondendo cohibebat, quia meminit se pridem, imminente eius passione, plus sibi constantiae tribuisse quam haberet, spondendo videlicet se esse paratum et in carcerem et in mortem ire cum illo, qui necdum erat idoneus instante periculo saltem confiteri, quia nosset illum, vel quia fuisset aliquando cum illo. Instructus ergo periculo priore cautius loqui cum Domino, quem bene didicerat humanae conscientiae [statum ] melius nosse quam ipsa se conscientia ullatenus nosse sufficeret; de fraterni quidem cordis occultis nihil prorsus audet definire: de sui autem amoris integritate non suimet solius, sed et ipsius qui interrogabat Domini testimonium pandit, Etiam, inquiens, Domine, tu scis quia amo te. O quam felix et pura conscientia, quae conditori suo, cuius nuda oculis et aperta novit omnia, dicere non metuit: Domine, tu scis quia amo te! Quam casta ac sancta anima, quae et suam cognitionem Domino patere non dubitat, et se nil aliud quam ea quae Dominus approbat, cogitare non ignorat! Provida autem pietate Dominus tertio Petrum an se diligat interrogat, ut ipsa trina confessione vincula, quae illum ter negando ligaverant, absolvat; et quoties territus eius passione, qua illum nosse negaverat, toties eius resurrectione recreatus, quod illum toto amet corde testetur. Provida dispensatione tertio confitenti amorem, tertio aeque pascendas suas oves commendat; quia decebat ut quoties in pastoris fide titubaverat, toties cum renovata fide pastoris membra quoque eius pastoris iubeatur curare. Quod enim hic dicit ei: Pasce oves meas, hoc est utique, quod ei ante passionem apertius dixerat: Ego autem rogavi pro te, ut non deficiat fides tua: et tu aliquando conversus, confirma fratres tuos. Pascere ergo oves Christi est credentes in Christum ne a fide deficiant confirmare; et ut  in fide magis magisque proficiant, instanter operam dare: saecularibus quoque subsidiis eos quantum valeat adiuvare, cogitantes superflue de caducis corrigere [Ms., adiuvare, errantes corrigere], moerentes consolari, omnes magna pietatis cura ad perpetuae vitae perducere pascua. Sed hoc pastori est fixo corde tenendum, ut eos quibus praeest non quasi suos proprios, sed ut Domini sui gregem tractare meminerit, iuxta illud quod Petro dicitur: Si diligis me, pasce oves meas. Meas, inquit, non tuas; meas tibi oves commendatas scito, et has quasi meas regere, si me perfecte amas, recole: ut meam videlicet in eis gloriam, meum dominium, mea lucra, non tua propria quaeras. Veri autem pastoris, et cui sincera est cura de ovibus, evidens ac speciale indicium est, cum quisque non solum commodis omnibus vitae temporalis carere; sed ipsam quoque vitam pro grege Christi ponere, in promptu habet. Unde nunc ipse, postquam pascendas suas oves Petro, hoc est, plebes docendas gubernandasque commisit, subsequenter addit, dicens: VERS. .---Amen, amen dico tibi, cum esses iunior, cingebas te, et ambulabas ubi volebas: cum autem senueris, extendes manus tuas, et alius te cinget, et ducet quo non vis. In extensione etenim manuum, positionem membrorum eius, qua cruci erat aptandus, insinuat; in cinctione alterius, impositionem vinculorum, quibus a persecutore erat arcendus, exprimit; in ductu quo nollet, ipsam mortis ac passionis acerbitatem indicat, quam corporalis eius infirmitas horrebat, cuius animi firmitas spiritalis etiam adversa pro Domino laetabatur cuncta sufferre. Non enim voluntatem suam, sed voluntatem quaerebat eius qui misit eum, Christi. Praemissa igitur Dominus ovium suarum pastione, subiungit mox, eidem primo pastori insinuans etiam passionis suae triumphum, Extendes, inquiens, manus tuas, et alius te cinget, et ducet quo non vis; ac si patenter dicat: Quanta me charitate diligas, hinc liquido probabis, cum pro parvulorum meorum vita usque ad mortem certando perveneris; et ut illi in corpore possint pariter et mente salvari, ipse tormenta corporis omnia quae adversarium infligere libet, forti mentis constantia tolerabis. Quod ipse quoque evangelista subsequenter insinuans ait: Hoc autem dixit, significans qua morte clarificaturus esset Deum. Clarificavit quippe Petrus morte sua Deum, quando hoc indicio cunctis quantum Deus esset colendus amandusque demonstravit, dum ipse data optione mallet crucis subire tormentum, quam a coelestis verbi praedicatione cessare. CAPUT XLVI. Dicit Dominus Petro: Sequere me, usque ubi dicitur: et scimus quia verum est testimonium eius.  VERS. .---Dixit Iesus Petro: Sequere me. Conversus autem Petrus, vidit illum discipulum, quem diligebat Iesus, sequentem, qui et recubuit in coena super pectus eius.  Commendat enim nobis beatissimus evangelista et apostolus Ioannes privilegium amoris praecipui, quo caeteris amplius meruit honorari a Domino; commendat testimonium evangelicae descriptionis, quod veritate divina subnixum nullus fidelium dubitare permittitur; commendat placidam suae carnis absolutionem, quam Domino specialiter se visitante percepit. Postquam enim Dominus Iesus significavit Petro qua morte clarificaturus esset Deum, protinus adiungit: Sequere me. Ac si aperte dicat: Quia ipse prius pro tua redemptione crucis supplicium subire non timui, quid tu pro mei confessione nominis crucem pati formides, qui eo gloriosiore martyrii palma glorificaberis, quo in hac promerenda magistri iter sequeris? Iam vero ab evangelista non subditur quid post haec dicta Dominus et discipuli fecerint; sed ex eo tamen innuitur, quod subiungit: Conversus Petrus, vidit illum discipulum, quem diligebat Iesus, sequentem. Patet namque quia dixisset Petro: Sequere me, id est,  crucem patiendo me imitare, surrexit de loco convivii et abire iam coepit. Secutus est autem Petrus etiam incessu pedum, cupiens implere quod audivit: Sequere me; secutus et ille discipulus, quem diligebat Iesus: neque enim arcendum se a consectatu Christi putabat, qui non minore se gratia dilectionis a Christo complexum noverat. Neque incredibile est ideo utrumque discipulum corporali gressu vestigia Domini secutum, quia necdum intellexerunt quid significaverit in eo quod Petrum se sequi praecepit. Notum autem novi vestrae fraternitati quis sit ille discipulus quem diligebat Iesus; Ioannes videlicet ipse, qui hoc scripsit Evangelium, atque ideo suam personam maluit indiciis rerum accidentium, quam proprio designare vocabulo. Diligebat autem eum Iesus, non exceptis caeteris singulariter solum, sed prae caeteris quos diligebat familiarius unum, quem specialis praerogativa castitatis ampliori dilectione fecerat dignum. Omnes quippe se diligere probat, quibus ante passionem loquitur: Sicut dilexit me Pater, et ego dilexi vos, manete in dilectione mea . Sed hunc prae omnibus diligit, qui virgo electus ab ipso, virgo in aevum permansit. Tradunt namque historiae quod eum de nuptiis volentem nubere vocaverit; et propterea quem a carnali voluptate retraxerat, potiore sui amoris dulcedine donavit. Denique huic moriturus in cruce matrem commendavit suam, ut virginem virgo servaret: et ipso post mortem et resurrectionem coelos ascendente, non deesset eius genitrici filius, cuius casta vita eius castis tueretur obsequiis. Ponit et aliud suae personae beatus Ioannes indicium subiungens: Qui et recubuit in coena super pectus eius, et dixit: Domine, quis est qui tradet te? Hoc quomodo gestum sit, superiora huius Evangelii loca plenius ostendunt: quia videlicet in coena, quam ultimam ante passionem cum discipulis Salvator habuit, in qua eorum pedes lavit, eisque corporis et sanguinis sui tradidit mysteria celebranda; discipulus ille, quem diligebat, super pectus eius recubuerit; et cum dixisset eis: Amen, amen dico vobis, quia unus ex vobis tradet me, responderit ille discipulus, innuente Petro ut interrogaret, et dixerit ei: Domine, quis est? Ait Dominus: Ille est, inquit, cui ego intinctum panem porrexero. Quod autem discipulus ille super pectus magistri recubuit, non praesentis solummodo dilectionis, sed et futuri erat signum mysterii; figurabatur etenim iam tunc Evangelium, quod idem discipulus erat scripturus, uberius atque altius caeteris sacrae Scripturae paginis arcana divinae maiestatis esse comprehensurum. Quia enim in pectore Iesu sunt omnes thesauri sapientiae et scientiae absconditi, merito super pectus eius recubat, quem maiore caeteris sapientiae singularis munere donat. Caeteros quippe evangelistas novimus plura de miraculis nostri Salvatoris, pauciora de divinitate locutos: Ioannes autem perpauca de humanis scribens actibus, potius se exponendis divinae naturae indidit arcanis; patenter insinuans quanta de pectore Iesu fluenta doctrinae coelestis, quae nobis ructaret, hauserit. Sequitur: Hunc ergo cum vidisset Petrus, dicit Iesu: Domine, hic autem quid? Quia se beatus Petrus audierat per passionem crucis clarificaturum esse Deum, voluit etiam de fratre et condiscipulo cognoscere, qua esset ipse morte perpetuam transiturus ad vitam. VERS. .---Dicit ei Iesus: Sic eum volo manere donec venio, quid ad te? Tu me sequere. Non, inquit, eum per passionem martyrii volo consummari, sed absque violentia persecutoris diem exspectare novissimum, quando ipse veniens eum in aeterna beatitudinis mansione recipiam: et quid hoc ad te? Tu tantum crucis patibulum subeundo mea te vestigia sequi debere memento. Et quidem hanc Domini responsionem fratres tunc temporis ita tractabant, quasi Ioannes nunquam esset moriturus; quod non ita esse intelligendum, ipse Ioannes admonere curavit, qui cum praemisisset exiisse sermonem istum inter fratres quia discipulus ille non moritur, solerter adiecit atque ait: Et non dixit ei Iesus, non moritur, sed sic eum volo manere, donec venio, quid ad te? Non ergo putandum, quia discipulus ille non sit mortuus in carne, quia nec Dominus  hoc de illo futurum praedixit. Et Psalmista ait: Quis est homo, qui vivit, et non videbit mortem (Psal. LXXXVIII, )? Sed ita potius intelligendum quod caeteris Christi discipulis per passionem consummatis, ipse in pace Ecclesiae adventum supernae vocationis exspectaverit, et hoc esse quod ait Iesus: Sic eum volo manere, donec venio, non quia non et ipse multos antea labores pro Domino pressurasque malorum toleraverit, sed quia ultimum in pace senium finierit; ut pote ecclesiis Christi per Asiam quam regebat, iam longe lateque fundatis. Nam et in Actibus apostolorum, cum caeteris apostolis flagellatus invenitur, qui ibant gaudentes a conspectu concilii, quoniam digni habiti sunt pro nomine Iesu contumeliam pati; et a Domitiano Caesare in ferventis olei dolium missus in ecclesiastica narratur historia; ex quo tamen divina se protegente gratia, tam intactus exierit, quam fuerat a corruptione concupiscentiae carnalis extraneus. Nec multo post ab eodem principe, propter insuperabilem evangelizandi constantiam, in Pathmos insulam exsilio relegatur, ubi humano licet destitutus solatio, divinae tamen visionis et allocutionis meruit crebra consolatione relevari. Denique ibidem Apocalypsin, quam ei Dominus de statu Ecclesiae praesenti, vel futuro revelavit, manu sua conscripsit. Unde constat promissionem sic manendi, donec veniret Dominus, non eo pertinere quod sine labore certaminis victurus in mundo, sed illo potius, quod sine dolore passionis transiturus esset de mundo. Sicut enim in Patrum litteris invenimus, cum longo confectus senio, sciret imminere diem recessus sui, convocatis discipulis suis per monita exhortationum ac missarum celebrationem, ultimum eis vale fecit: deinde descendens in defossum sepulturae suae locum, facta oratione, appositus est ad patres suos tam liber a dolore mortis, quam a corruptione carnis invenitur alienus. Atque ita completa est veridica illa Salvatoris sententia, quia sic eum voluerit manere, donec ipse veniret. Possumus autem mystice in his quae Petro et Ioanni a Domino praedicta atque in eis sunt gesta, duas Ecclesiae vitas, quibus in praesenti exercetur, activam scilicet et contemplativam, designatas accipere, quarum activa communis populo Dei via vivendi est: ad contemplativam vero, perpauci, et hoc sublimiores quique post perfectionem piae actionis ascendunt. In eo etenim quod ait Petro Dominus: Extendes manus tuas, et alius te cinget, et ducet quo non vis, perfectionem exprimit activae conversationis, quae tentationum solet igne probari. Unde alibi de ea dicit apertius: Beati qui persecutionem patiuntur propter iustitiam . Cui recte subiungit dicens: Sequere me. Quia nimirum iuxta eiusdem Petri vocem: Christus passus est pro nobis, relinquens nobis exemplum, ut sequamur vestigia eius. Quod autem dicit de Ioanne, Sic eum volo manere, donec venio, statum contemplativae virtutis insinuat, quae non per mortem finienda ut activa; sed post mortem est perfectius Domino veniente complenda. Activus namque labor cum morte deficit, mercedem post mortem accepturus aeternam: speculativa autem felicitas, quae hic inchoatur, illic sine fine perficitur, quando et supernorum civium, et ipsius Domini praesentia, non per speculum et in aenigmate sicut nunc, sed facie ad faciem videbitur. Sequitur: VERS. .---Hic est discipulus ille, qui testimonium perhibet de his, et scripsit haec: et scimus quia verum est testimonium eius. Iam manifeste beatus Ioannes suam personam designat ex officio, quam designare vitat ex vocabulo. Non autem praetereunter intuendum, quod dicitur: Qui testimonium perhibet de his, et scripsit haec. Perhibuit quippe testimonium verba Dei praedicando; perhibuit scribendo; perhibuit denuo, eadem quae scripserat docendo; perhibet etiam nunc, Evangelium quod descripsit in Ecclesiis legendum pandendo. [Siquidem a tempore Dominicae passionis, resurrectionis et ascensionis in coelum, usque ad ultima Domitiani principis tempora, per annos circiter sexaginta et quinque, absque ullo scribendi adminiculo verbum Dei praedicabat. At ubi  a Domitiano, qui secundus post Neronem Christianorum persecutor exstitit, in exsilium missus est, irrumpentes in Ecclesiam haeretici, quasi in destituta a pastore ovilia lupi, Marcion, Cerinthus, Ebion, caeterique Antichristi, qui Christum fuisse ante Mariam negabant, simplicitatem fidei evangelicae perversa maculavere doctrina. Sed dum ipse post occisionem Domitiani, permittente pio principe Nerva, rediret Ephesum, compulsus est ab omnibus pene tunc Asiae episcopis et multarum Ecclesiarum legationibus, de coaeterna Patri divinitate Christi altius facere sermonem, eo quod in trium evangelistarum scriptis, Matthaei videlicet, Marci, et Lucae, de humanitate eius, ac de his, quae per hominem gessit, sufficiens sibi viderentur habere testimonium. Quod ille se non aliter facturum respondit, nisi indicto ieiunio omnes in commune Dominum precarentur, ut illo digna scribere posset. Et hoc ita patrato, instructus revelatione, ac sancti Spiritus gratia ebriatus, omnes haereticorum tenebras, patefacta subito veritatis luce dispulit: In principio, inquiens, erat Verbum, et Verbum erat apud Deum, et Deus erat Verbum.] Similemque initiis totum sui sermonis cursum faciens, Dominum nostrum Iesum Christum sicut verum hominem, vere ex homine temporaliter factum, ita etiam verum Deum, vere ex Deo Patre aeternaliter natum, vere cum Patre et cum Spiritu sancto semper existentem, clarissima assertione perdocuit: imo omnia divinae veritatis et verae divinitatis, quantum alteri mortalium nulli licuit, arcana reseravit. Et hoc virgini privilegium recte reservabatur, et ad scrutanda Verbi incorruptibilis sacramenta, incorrupto ipse non solum corde, sed et corpore procederet. De cuius dictorum veritate, quam sit nemini ambigendum, ipse quoque curavit ostendere: qui cum dixisset: Hic est discipulus ille, qui testimonium perhibet de his, et scripsit haec, continuo subiecit et ait: Et scimus, quia verum est testimonium eius. Quia ergo et nos cum caeteris fidelibus scimus quia verum est testimonium eius, curemus per omnia ut recta fide intelligendo, recta operatione exercendo quae docuit, ad dona perveniamus sempiterna quae promisit. SUPPLETA EX MS. S. EMMERAMI.  VERS. .---Sunt autem et alia multa, quae fecit Iesus, quae si scribantur per singula, nec ipsum, arbitror, mundum capere eos qui scribendi sunt libros.  Non spatio locorum credendum est, mundum capere non posse, quae in eo scribi quomodo possent, si scripta non ferret, sed capacitate legentium comprehendi fortasse non possent, quamvis, salva rerum fide, plerumque verba excedere videantur fidem. Quod non fit quando aliquid quod erat obscurum vel dubium, causa et ratione reddita, exponitur, sed quando id quod apertum est, vel augetur, vel extenuatur; nec tamen a tramite significandae veritatis erratur, quoniam sic verba rem quae indicatur excedunt, ut voluntas loquentis, nec fallentis appareat, qui novit quousque credatur, a quo ultra quam credendum est, vel minuitur loquendo aliquid, vel augetur. Hunc loquendi modum Graeco nomine non solum Graecarum, vel etiam Latinarum litterarum magistri Yperbolen vocant, qui modus, sicut hoc loco, ita in nonnullis aliis divinis litteris invenitur: ut est: Posuerunt in coelo os suum; et: Verticem capilli perambulantium in delictis suis (Psal. LXVII, ): et multa huiusmodi, quae Scripturis sanctis non desunt, sicut alii tropi, hoc est, locutionum modi. De quibus operosius disputarem, nisi evangelista terminante Evangelium suum, etiam ipse compellerer meum terminare sermonem. Explicit liber VII.   OPUSCULUM SEPTIMUM. TRACTATUS ALBINI MAGISTRI SUPER TRES S. PAULI AD TITUM, AD PHILEMONEM ET AD HEBRAEOS EPISTOLAS.  MONITUM PRAEVIUM.  Beatum Fl. Alcuinum scripsisse commentarios in quatuor sancti Pauli Apostoli Epistolas, Vitae illius coaevus scriptor fide dignissimus testatur his verbis: Scripsit et in quatuor Epistolas Pauli, ad Ephesios scilicet, ad Titum, ad Philemonem et ad Hebraeos. Scriptores quidam posterioris aetatis, Sixtus Senensis Bibl. Sanctae libr. III, Trithemius libr. De Script. Eccles. et libr. II De Script. Ord. S. Ben. cap. , Ioannes Baleus Cent. II Script. Brit., Antonius Possevinus in Apparatu Sacro tom. I, referunt Alcuinum scripsisse libros omnino quatuordecim in omnes sancti Pauli Epistolas: verum unde hoc didicerint, et quaenam sit illorum librorum seu commentariorum conditio, minime indicant; quo ipso satis produnt, quod nullus eorum commentarios illos vel viderit, vel cui auctori, quos viderunt, deberentur, satis examinaverit; alias certe, quod in aliis sibi bene cognitis Alcuini opusculis faciunt, illorum saltem initium dedissent. Fidei igitur scriptoris Vitae Alcuini, eidem pene contemporanei, insistendum censeo, atque dicendum Alcuinum quidem in aliquas, non tamen in omnes sancti Pauli Epistolas commentatum fuisse. Latuit vero hoc opus in hunc diem, et necdum integrum apparet. In insigni quidem bibliotheca celeberrimae abbatiae Einsiedlensis servatur codex ms. membraneus saec. IX, notatus litteris B, , quo continetur: Tractatus Albini magistri super tres sancti Pauli apostoli Epistolas, id est, ad Titum, ad Philemonem et ad Hebraeos. Ita enim ibidem titulus manu eadem qua integer liber scriptus est, exaratus est. Deficit ergo Tractatus in Epistolam ad Ephesios, qui primus est inter quatuor a Vitae scriptore recensitos. Quae vero causa sit huius defectus in codice Einsiedlensi, divinare haud licet. Fortassis idem hic Tractatus in Epistolam ad Ephesios separatim a reliquis tribus ab Alcuino editus fuit? Certe in vetusto catalogo celeberrimae bibliothecae Fuldensis singulariter recensetur apud Schannat part. I Hist. Fuldensis pag. . Tres igitur illos Tractatus e praelaudata bibliotheca Einsiedlensi, benevolentia viri clarissimi D. P. Meinradi Prenzer eiusdem principalis coenobii alumni accepimus, et ex ipso cod. ms. nobis perbenigne communicato descripsimus; atque hoc loco tanquam genuinum Alcuini nostri partum hucusque ineditum cum eruditis communicamus, fidem codicis pene coaevi, per eiusdem aetatis scriptorem confirmatam, secuti. Caeterum sicut Alcuinus in reliquis suis in libros sacrae Scripturae commentariis pauca ex suo ingenio, sed maximam partem ex aliorum sanctorum Patrum, ab Ecclesia diu approbatorum scriptis deprompsit, prout iam aliquoties monuimus, ita et hos quos in manibus habemus Tractatus ex iisdem compilavit; nimirum duos priores ex Commentariis sancti Hieronymi; ultimum vero ex sancti Ioannis Chrysostomi homiliis in Epistolam ad Hebraeos; secutus ibi versionem Mutiani scholastici, qualis exstat initio tom. XII Operum sancti Ioan. Chrysost. edit. D. Bernardi de Montfaucon. Textum igitur cum editis illorum sanctorum Patrum Operibus contulimus, lectiones variantes et Alcuini additiones atque interpolationes uncinis discrevimus in commodum lectorum. Porro hisce Tractatibus fragmenta quaedam addere non importunum erit, ex pervetusto cod. ms. bibliothecae illustrissimi capituli metropolitani Salisburgensis notato num.  descripta, ubi Albino attribuuntur breves Expositiones quorumdam singularium textuum, Epistolarum sancti Pauli apostoli ad Corinthios, ad Ephesios, ad Titum et ad Hebraeos. Nullus enim dubito, Albinum illum esse Alcuinum nostrum, cuius aetati codicis quoque aetas concordat, et stylus stylo Alcuini similis est, ut ovum ovo. Non tamen, inquis, concordat expositio isthaec cum illa, quae ad eosdem textus legitur in ipsis prioribus Tractatibus in Epistolas ad Titum et Hebraeos. Respondeo differentiam non esse, nisi quod ibi alio modo pene idem dicatur, ut conferenti patebit. Hinc videtur haec fragmenta non ex prioribus commentariis excerpta fuisse, sed singulares fortassis esse responsiones ad quaestiones super illos textus ipsi propositas, quales eidem saepius fieri solebant.  EXPLANATIO IN EPISTOLAM PAULI AD TITUM.     Hanc epistolam scribit Apostolus a Nicopolis civitate, quae sita est in Hactiaco littore, ad Titum discipulum suum et in Christo filium, quem Cretae insulae reliquerat ad ecclesias instruendas. Noluit enim sua absentia Cretenses in antiquo errore permanere, a quibus primum idololatriae semina pullularunt. Et dum Titum rogavit propter praedicationis necessitatem ad se venire, praecipit ibi venire Artheman aut Tichicum, quorum doctrina et solatio foverentur Cretenses. CAPUT PRIMUM.  VERS. .---Paulus servus Dei, apostolus autem Christi Iesu. In Epistola ad Romanos ita exorsus est: Paulus servus Iesu Christi, vocatus apostolus: in hac autem servum se Dei dicit; apostolum vero Christi Iesu. Si enim Pater et Filius unum sunt, et qui crediderit in Filium, credit in Patrem, servitus quoque indifferenter apostoli Pauli  ad Patrem est referenda, vel ad Filium, [quia unus Deus est Pater et Filius, et una servitute colendus est. Haec autem servitus charitatis est, non legis litterae quae occidit, sed spiritus qui vivificat.] Servus Dei ille est, qui non est servus peccati; quia omnis qui facit peccatum, servus est peccati (Ioan. VIII, ). Apostolus autem Iesu Christi. Grandem sibi Paulus inter Christianos vindicat auctoritatem: apostolum Christi titulo praenotavit, ut ex ipsa lecturos nominis auctoritate terreret, [et excitaret ad timorem suae praedicationis:] indicans omnes qui in Christo crederent, debere sibi esse subiectos. Secundum fidem electorum Dei et agnitionem veritatis. Referendum est ad superiora, quod intulit: Paulus servus Dei, apostolus autem Christi Iesu. Secundum fidem electorum Dei, id est, eorum qui non tantum vocati sunt, sed electi. Electorum quoque ipsorum magna diversitas est, pro varietate operum, sensuum atque sermonum. [Ideo addidit: Secundum agnitionem veritatis, id est, qui secundum fidem habent scientiam veritatis. Ut utrumque concordet, et fides vera et cognitio veritatis, addidit: Quae secundum pietatem est; quia quaedam veritas non est secundum pietatem, ut grammatica, dialectica, geometria atque arithmetica:] habent enim hae artes veram scientiam recte loquendi, sed non est scientia illa pietatis. Scientia pietatis est nosse legem Dei, intelligere prophetas, Evangelium credere, apostolorum dicta non ignorare, [et quantum bonum sit, Deum ex toto corde, ex tota anima et omnibus viribus diligere.] Haec autem veritas, cuius cognitio secundum pietatem est, in spe vitae aeternae posita est, quia statim ei qui eam cognoverit, praemium tribuit immortalitatis; absque pietate vero notitia veritatis delectat ad praesens, sed aeternitatem non habet praemiorum, quam promisit non mendax Deus ante saecula aeterna: et manifestavit eam temporibus suis in Christo Iesu. Cui autem ante promisit, et postea fecit perspicuam, nisi sapientiae suae, quae erat semper cum Patre, cum laetaretur orbe perfecto, et gauderet super filios hominum, et repromisit eis quicunque in illa credituri essent, habituros esse vitam aeternam? Antequam orbis iaceret fundamenta, antequam maria diffunderet, montes statueret, coelum suspenderet, terram deiecta mole solidaret, haec repromisit Deus, in quo mendacium non est: non quia possit mentiri, si nollet in falsitatis verba prorumpere; sed quia qui Pater sit veritatis , nullum in se potest habere mendacium. Non absque re videtur breviter perstringere cur Deus solus verax, et omnis homo mendax Apostoli voce dicatur? Et nisi fallor, quomodo solus habere dicitur immortalitatem, cum et angelos et multas rationabiles fecit creaturas quibus dederit immortalitatem; ita et solus dicitur esse verax, non  quo et caeteri non immortales et veritatis sint amatores, sed quo ille solus naturaliter sit et immortalis et verus: caeteri vero immortalitatem et veritatem ex largitione illius consequantur; et aliud sit verum esse habere per semetipsum, aliud in potestate donantis esse quod habeas. Sed nec hoc silentio praetereundum quomodo non mendax Deus, ante aeterna saecula aeternam spoponderit vitam. Ex quo, iuxta historiam Geneseos, factus est mundus, et per vices noctium ac dierum, mensium pariter et annorum, tempora constituta sunt, in hoc curriculo et rota mundi tempora labuntur, et veniunt, et aut futura sunt, aut fuerunt. Unde quidam philosophorum non putant esse tempus praesens, sed aut praeteritum aut futurum; quia omne quod loquimur, agimus, cogitamus, aut dum fit, praeterit; aut si nondum factum est, exspectatur [Hier, exspectamus]. Ante haec ergo mundi tempora, aeternitatem quamdam saeculorum fuisse credendum est, quibus semper cum Filio et Spiritu sancto fuerit Pater: et, ut ita dicam, unum tempus Dei, est omnis aeternitas: imo innumerabilia tempora sunt, cum infinitus sit ipse, qui ante tempora omne tempus excedit. Sex millia necdum nostri orbis implentur anni, et quantas prius aeternitates, quanta tempora ante saeculorum origines fuisse arbitrandum est, in quibus angeli, throni, dominationes, caeteraeque virtutes servierint Creatori [Hier., servierint Deo], et absque temporum vicibus atque mensuris, Deo iubente, substiterint. Ante haec itaque omnia tempora, quae nec sermo eloqui, nec mens comprehendere, nec cogitatio tacita audet attingere, promisit Deus Pater sapientiae suae verbum suum, et ipsam sapientiam suam, et vitam eorum qui credituri erant, mundo esse venturam. Diligenter attendite textum et ordinem lectionis, quomodo vita aeterna, quam non mendax Deus ante saecula aeterna promisit, non alia sit absque verbo Dei. Manifestavit enim, inquit, temporibus suis Verbum suum: id est, quam promisit vitam aeternam, ipsa est Verbum suum, quod in principio erat apud Patrem; et Deus erat Verbum; et Verbum caro factum est, et habitavit in nobis. Quod autem Verbum Dei, hoc est, Christus ipse sit vita, in alio loco testatur dicens: Ego sum vita. Vita vero non brevis, non aliquibus circumscripta temporibus, sed perpetua, sed aeterna: quae manifestata est in novissimis saeculis per praedicationem, quae credita est Paulo doctori gentium et magistro, ut annuntiaretur in mundo, et hominibus nota fieret, iuxta imperium Salvatoris Dei, qui nos salvos esse voluit, id, quod pollicitus fuerat, implendo. [In praedicatione quae credita est mihi secundum praeceptum Salvatoris nostri Dei. Legimus in Actibus apostolorum, quomodo Paulus in via Damascum pergens subito vocatus est, et quomodo Ananiae dicitur: Iste est mihi vas electionis . Et iterum: Segregate mihi Paulum et Barnabam. Hoc est praeceptum Salvatoris, ut praedicent gentibus Christum.] Sermo  quippe et sapientia et doctrina, qua Titus Christi ecclesias instruebat, efficiebant eum proprium apostoli filium, et ab omni aliorum consortio separatum. Videamus post haec quod sequitur: Secundum communem fidem. Utrumnam omnium qui in Christo credebant, communem dixerit fidem, an communem suam tantum et Titi? Quod quidem mihi melius videtur, apostoli Pauli et Titi fidem fuisse communem, quam omnium credentium, in quibus pro varietate mentium fides communis esse non poterat, sed diversa. Ad extremum praefatio epistolae et salutatio praefationis Apostoli ad Titum tali fine completur: (VERS. ) Gratia et pax a Deo Patre et Christo Iesu Salvatore nostro: sive quod et gratia et pax tam a Deo Patre sit, quam a Christo Iesu, et utrumque ab utroque datum possit intelligi; sive quod gratia ad Patrem, et pax referatur ad Filium. Huius rei gratia reliqui te Cretae, ut ea quae deerant  corrigeres. [Apostolicae dignitatis fuit fundamentum ponere, sicut sapiens architectus; Titi vero et aliorum discipulorum eius superaedificare.] Postquam dura Cretensium Paulus ad Christi fidem corda mollierat, et tam in sermone quam signis edomuerat  eos, ut in Deum Patrem et in Christum crederent, reliquit Titum discipulum Cretae, ut rudimenta nascentis Ecclesiae confirmaret, et si quid videbatur deesse, corrigeret, ipseque pergens ad alias nationes, ut rursum in eis Christi iaceret fundamentum: qui licet ab Apostolo correcti fuerant, tamen adhuc indigebant correctione. Omne autem quod corrigitur, imperfectum est. Et constituas per civitates presbyteros, sicut et ego disposui tibi. [Sunt autem episcopi quidam, non merita singulorum examinantes, sed eorum vel officio deliniti, vel sanguine iuncti.] Ex quo manifestum est, eos qui Apostoli lege contempta ecclesiasticum gradum non merito voluerint alicui deferre, sed gratia, contra Christum facere, qui qualis in ecclesia presbyter constituendus sit, per Apostolum suum in sequentibus exsecutus est. [Super haec omnia maximum malum est, qui muneribus clericatum obtinent: omnes beatus Petrus princeps apostolorum initio Ecclesiae in Simone Mago terribiliter percutit.] Oportet enim episcopum sine crimine esse, tanquam Dei dispensatorem. Idem est ergo presbyter, qui et episcopus : et antequam diaboli instinctu studia  in religione ecclesiastica fierent, et diceretur in populis: Ego sum Pauli; ego Apollo; ego autem Cephae, communi presbyterorum consilio ecclesiae gubernabantur. Postquam vero unusquisque eos quos baptizaverat, putabat suos, non Christi, in toto orbe decretum est, ut unus de presbyteris electus superponeretur caeteris, ad quem omnis cura Ecclesiae pertineret, et schismatum semina tollerentur: [quod ex epistolis aliis eiusdem apostoli probari poterit; vel etiam ex Actibus apostolorum, ubi dicitur, vocasse Paulum de Epheso presbyteros,] quibus postea inter caetera sit locutus: Attendite vobis et omni gregi, in quo vos Spiritus sanctus posuit episcopos pascere Ecclesiam Domini, quam acquisivit per sanguinem suum. [Quos ante presbyteros, nunc autem episcopos appellat.] Et Petrus, qui ex fidei firmitate nomen accepit, in Epistola sua loquitur, dicens: Presbyteros ergo in vobis obsecro compresbyter et testis Christi passionum; pascite qui in vobis est gregem Domini. [Olim vero omnis presbyter episcopus recte dicebatur: at nunc omnis episcopus presbyter potest dici, non omnis presbyter episcopus; quia, ut dissensionis plantaria excluderentur, ad unum omnis sollicitudo Ecclesiarum, quasi ad Patrem, delegata est, qui quasi filios diligat, et gubernet subiectos sibi, non tribunitia potestate, sed pietate paterna: iidemque et quasi filii, singuli gradus in ecclesiis, honorificent episcopos suos.] Videamus igitur qualis presbyter sive episcopus ordinandus sit. VERS. , .---Si quis est sine crimine, unius uxoris vir, filios habens fideles, non in accusatione luxuriae, aut non subditos peccato. Oportet enim episcopum sine crimine esse, tanquam Dei dispensatorem. Primum enim sine crimine sit [eiusmodi dispensator Ecclesiae Christi]; quod apud Timotheum irreprehensibilem dicit. Quomodo enim potest [praeesse Ecclesiae, et] auferre malum de medio eius, qui in delictum simile corruerit? Aut qua libertate poterit corrigere peccantem, dum novit se eadem, quae castigat in alio, admisisse [Hier., cum tacitus sibi ipse respondeat, eadem admisisse, quae corripit]? Quod autem ait, unius uxoris vir, sic intelligere debemus, [ut honorabile connubium habeat, qui in episcopatu eligendus est: non vaga libidine inquinatus altari Dei assistere audeat.] Non tamen omnimodis omnem monogamum digamo putamus esse meliorem; sed quo is possit ad monogamiam et continentiam cohortari, qui suum exemplum praefert  in docendo. [Sunt qui ita intelligunt hoc mandatum Apostoli: unius uxoris virum, id est, catholicae Ecclesiae doctorem, ne per haereticas pravitates efferatur foras per lupanaria diversarum sectarum. Sed et aestimant quidam, ex hac apostolica sententia episcopis non licere transire de ecclesia aut de civitate ad ecclesiam quaestus causa. Quia rarus est qui de maiori et  ditiori transire cupiat ad minorem et pauperculam.] Filios habens fideles, non in accusatione luxuriae, aut non subditos peccato. Non itaque iustus polluitur ex vitiis filiorum, sed libertas [castigandi alios] Ecclesiae principi ab Apostolo reservatur. [Quomodo festucam alterius de domo altera (Suppl. tollere) potest, qui trabem habet in filiorum peccatis in sua domo? Talis enim debet episcopus esse, ut non timeat propter vitia liberorum extraneos reprehendere, ne forte quislibet tacitus frater respondeat, quare proprios liberos non emendare curam habes? Si enim peccata filiorum ab episcopatu iustum prohibent, quanto magis propria peccata removere eum debent ab altari Christi?] Ad extremum hoc dicendum est, in Scripturis filios λογισμοὺς, id est, cogitationes, filias vero πράξεις, id est, opera intelligi debere: et eum nunc episcopum praecipit debere fieri, qui et cogitationes et opera in sua habet potestate, et vere credat in Christo, et nulla subripientium vitiorum labe maculetur. Oportet ergo episcopum sine crimine esse, tanquam Dei dispensatorem. Quaeritur ergo inter dispensatores ut fidelis quis inveniatur, et non comedens et bibens cum ebriosis, percutiat servos et ancillas [Domini sui]; sed incertum Domini exspectet adventum, et det conservis in tempore [doctrinae catholicae] cibaria. Sciat autem episcopus et presbyter sibi populum conservum esse, non servum. [Quapropter non opprimat eum quasi vile mancipium, sed erudiat eum cum omni charitate quasi filium.] Non superbum, id est, non tumentem aut placentem sibi quod episcopus sit, sed opus [bonum amplectentem et] id requirentem quod plurimis prosit. Non iracundum, [id est, levi vento quasi folium pendens in ramo moveatur.] Et revera nihil est foedius praeceptore furioso: [non enim qui aliquando irascitur, iracundus est; sed ille dicitur iracundus, qui crebro hac passione superatur.] Non vinolentum. Sed hoc nunc dixisse sufficiat, quod secundum Apostolum in vino luxuria est: et ubicunque saturitas atque ebrietas fuerint, ibi libido dominetur. Miramur autem apostolum in episcopis sive presbyteris damnasse vinolentiam, cum in veteri quoque lege praeceptum sit sacerdotes, cum ingrediuntur templum ministrare Deo, vinum omnino non bibere. [Nazareos quoque ab omni vino et sicera, quandiu sanctam comam nutriant, abstinere.] Non percussorem: quod quidem et simpliciter intellectum aedificat audientem, ne facile manum porrigat ad caedendum [vel ad arma prorumpere: sed altius consideratum melius aedificat, ne aliquid episcopus efficiat, quod mentes intelligentium et videntium offendat, sed sit mansuetus in sermone, et moribus honestus, ne perdat eum quem temperantia vitae et verborum erudire potuit]. Non turpis lucri, etc. ] appetitio, est plus de praesentibus cogitare quam de futuris. Episcopus qui imitator esse Apostoli cupit, habens victum et vestitum, his tantum debet esse contentus. Qui altario serviunt, de altario vivant. Vivant, inquit, et non, divites fiant. Hucusque quid non debeat habere episcopus sive presbyter, Apostoli sermone praeceptum est: nunc e contrario, quid habere debeat explicatur. VERS. .---Sed hospitalem, benignum. Ante omnia hospitalitas futuro episcopo praecipitur. Si enim omnes illud de Evangelio audire desiderant: Hospes fui, et suscepistis me (Matth. XXV, ), quanto magis episcopus, cuius domus omnium commune debet esse hospitium [et satis peregrinorum atque venientium benigna susceptio in ea, ita ut humili officio etiam pedes laventur eorum]? Pudicum, iustum, sanctum. Si autem laicis imperatur ut propter orationem abstineant se ab uxore [Hier., ab uxorum] coitu, quid de episcopo sentiendum est, qui quotidie pro suis populique peccatis immaculatas [orationes sanctorum (Leg., orationum sanctarum)] Deo oblaturus est victimas? [Nam Abimelech sacerdos propositionis panes renuit David et pueris suis dare, nisi audiret pueros esse mundos a mulieribus, non utique alienis, sed propriis.] Tantum interest inter propositionis panes et corpus Christi, quantum inter umbram et corpora, inter imaginem et veritatem, inter exemplaria futurorum et ea ipsa quae per exemplaria praefigurabantur. Quomodo igitur hospitalitas, benignitas praecipue debent esse in episcopo, sic etiam et castitas proprie, et, ut  ita dixerim, pudicitia sacerdotalis est, ut non solum ab opere immundo abstineat, sed etiam a tactu illicito et cogitatione erroris [Hier., a iactu oculi et cogitationis errore] mens Christi corpus confectura sit libera. Iustus quoque episcopus esse debet et sanctus, et iustitiam in populis quibus praeest exercere, nec personas respicere in iudicio, [sed omni personae iusta discernens. Et sanctum, ad suam vitam; ut non solum verbis doceat, sed etiam exemplis erudiat populum sibi commissum. Continentem, amplectentem eum, qui secundum doctrinam est, fidelem sermonem. Abstinentem enim decet episcopum esse, non solum in carnali desiderio, verum etiam in verborum moderatione; imo et praecipue in cogitatione, ut habeat in potestate quid cogitet, quid loquatur, et quid faciat.] Ad extremum obtineat eum, qui secundum doctrinam est, fidelem sermonem; ut quomodo sermo Dei fidelis est et omni acceptione dignus, sic et ille talem se praebeat, ut omne quod loquitur, fide dignum existimetur, et verba ipsius sint regula veritatis. Ut potens sit exhortari in doctrina sana, et eos qui contradicunt, arguere. Hoc est, potens sit eos qui saeculi istius turbinibus exagitantur, consolari, et per sanam doctrinam destruere. Sana autem doctrina dicitur ad distinctionem languidae infirmaeque doctrinae. Talis quoque sit, ut contradicentes arguere valeat haereticos, sive Iudaeos et saeculi istius sapientes. Superiora quidem, quae in episcopi virtutibus posuit, ad vitam pertinent; hoc vero quod ait, ut potens sit consolari in doctrina sana, et contradicentes arguere, referendum est ad scientiam: quia si episcopi tantum sancta sit vita, sibi potest prodesse sic vivens; porro si et doctrina et sermone fuerit eruditus, potest caeteros quoque instruere; et non solum instruere et docere suos, sed et adversarios repercutere. VERS. , .---Sunt etiam multi inobedientes, vaniloqui, seductores, maxime qui de circumcisione sunt, quos oportet argui, qui universas domus subvertunt, docentes quae non oportet, turpis lucri gratia. Qui Ecclesiae futurus est princeps, habeat eloquentiam cum vitae integritate sociatam, ne opera absque sermone sint tacita, et dicta factis delinquentibus erubescant. [Sunt plurimi et non pauci qui bonam sementem Verbi Dei] inani persuasione corrumpunt; [hi etiam perversis doctrinam sanctarum Scripturarum sententiis confirmare nituntur: ideo doctorem Ecclesiae decet Scripturas sanctas discere diligenter, ut si percussus fiat in dexteram maxillam, mox praebeat percutienti alteram.] Hi sunt de circumcisione Iudaei, qui tunc temporis nascentem Christi Ecclesiam subvertere conati sunt, et introducere praecepta legalia, [circumcisionem scilicet et sabbata et caetera legis praecepta.] Tales homines doctor Ecclesiae, cui animae populorum creditae sunt, Scripturarum debet ratione superare, et silentium testimoniorum pondere imponere: qui non unam aut paucas domos, sed universas cum dominis familiasque subvertunt, docentes de ciborum differentiis, [cum omnia munda sint mundis.] Verum quia Deus est venter ipsorum, turpis lucri gratia volunt proprios facere discipulos, ut quasi magistri a sectatoribus suis fallantur [Hier., alantur]. Omnis itaque haereticus, qui quibusdam praestigiis homines fallit, et fallitur, loquitur quae non oportet turpis lucri gratia; [lucrator est perversus ad mortem animarum, non ad vitam;] e contra qui errantem fratrem suum iuxta Evangelium corripuerit, lucratus est eum; quod enim magis lucrum potest esse, aut quid pretiosius quam si humanam animam quis lucretur Deo? Dixit quidam ex illis proprius ipsorum propheta: Cretenses semper mendaces, malae bestiae, ventres pigri. Videte hoc esse dupliciter legendum, ut hoc quod ait, dixit quidam ex illis proprius eorum propheta, cum superioribus copuletur, Huius rei gratia reliqui te Cretae, ut ea quae deerant corrigeres;  Dixit quidam ex illis proprius eorum propheta, id est, Cretensium. Aut cum vicinioribus iungendum est, ut legamus: Sunt etiam multi et non subditi, vaniloqui et mentium deceptores, maxime autem qui de circumcisione sunt: quos multos et non subditos, vaniloquos et mentium deceptores cum his qui de circumcisione sunt, oportet  refrenari; qui universas domos subvertentes, docentes quae non oportet, turpis lucri gratia; [talium enim, id est, qui turpis lucri gratia docent,] dixit quidam ex illis proprius ipsorum propheta: ut id quod ait: proprius eorum propheta, non specialiter ad Iudaeos, et eos maxime qui de circumcisione sunt, sed ad multos referatur, qui non subditi sunt, et vaniloqui et mentium deceptores sunt, quorum utique, quia in Crete erant, Cretenses esse credendi sunt. Dicitur enim ille versiculus in Epimenidis Cretensis poetae Oraculis reperiri, quem in praesentiarum sibi ludens prophetam vocavit; quod scilicet tales Christiani tales mereantur habere prophetas, quomodo et prophetae erant Bahal [et idolorum, ut legitur in Regum libris]. Denique ipse liber, [unde Apostolus haec tulit,] Oraculorum titulo praenotatur; quem quia videbatur divinum aliquid repromittere, propterea Apostolum arbitror inspexisse, ut videret quid gentilium divinatio polliceretur: et in tempore abusum esse versiculo scribentem ad Titum, qui erat Crete, ut falsos Cretensium doctores proprio insulae auctore contereret, [quod eumdem Apostolum in aliis locis fecisse invenitur; sicut in Actibus apostolorum titulum inveniens de ignoto Deo, et exinde sumpsit praedicationis officium.] VERS. .---Testimonium, inquit, verum est; non totum carmen, de quo testimonium sumptum est, non universum opus, sed tantum hoc testimonium. Quam ob causam increpa illos dure, ut sani sint in fide. Non intendentes Iudaicis fabulis et mandatis hominum se aversantium a veritate. Ait enim: Increpa illos acriter; mendaces quippe sunt et malae bestiae et ventris pigri, qui falsa suadent, qui ferarum ritu sanguinem sitiunt deceptorum; et non cum silentio operantes suum panem manducant, quorum Deus venter est, et gloria in confusione eorum. Hos tales increpa, ut sani sint in fide: de qua fidei sanitate in consequentibus loquitur; senes sobrios esse, honestos, pudicos, sanos in fide et charitate et patientia; [de qua sanitate fidei et ad Timotheum scribit:] Si quis aliter docet et non acquiescit sanos sermones Domini nostri Iesu Christi. [Sanos sermones vocat, et quod observantibus eos sanitas operetur in eis.] Non intendentes Iudaicis fabulis et mandatis hominum aversantium veritatem, [de quibus ad Galatas et Romanos plenissime disputatur, qui putabant inter cibos esse distantiam, cum aliqui mundi, aliqui viderentur immundi. Propterea nunc infert:] Omnia munda mundis; his videlicet qui in Christo credunt, et sciunt omnem creaturam bonam esse, et nihil abiiciendum quod cum gratiarum actione percipitur. Coinquinatis autem et immundis nihil est mundum, sed inquinata est eorum mens et conscientia. Propterea etiam quae munda sunt per naturam, eis immunda fiunt [per culpam]; non quod vel mundum sit aliquid vel immundum, sed pro qualitate vescentium. [Legitimus cibus et a catholica Ecclesia usitatus, mundus est mundis; immundus coinquinatis, quorum mens et conscientia immunda est:] ideo infideles quosque atque pollutos etiam panis benedictionis, et calix Dominicus non iuvat, [sed magis pollutos facit,] quia qui indigne comederit de pane illo, et de calice biberit, iudicium sibi manducat et bibit. In nobis itaque est vel munda comedere vel immunda. Si enim mundi sumus, munda nobis est creatura; si autem immundi et infideles, sunt etiam nobis universa communia; sive per inhabitantem in cordibus nostris haeresin, sive per conscientiam delictorum. (VERS. .) Confitentur, inquit, se nosse Deum, factis autem negant, cum sint abominati et incredibiles, et ad omne opus bonum reprobi; secundum illud, quod in Isaia dicit: Populus hic labiis me honorat, cor autem eorum longe est a me. Quomodo igitur labiis quis honorat et corde procul recedit, ita quis Deum sermone confitens, operibus negat: negans autem Deum operibus, confessione simulata, recte execrabilis et profanus est; et nulla veritatis ratione persuasus inobediens, et incredulus recte appellatur. [Nec in martyrio mente corruptus, quis solummodo Christum negabit;] sed quotiescunque vincimur vitiis atque peccatis,  toties Deum negamus; et e contrario, quoties bene quid agimus, Dominum confitemur.  CAPUT II.  VERS. .---Tu vero loquere sanam doctrinam. Aliud est sanam doctrinam loqui, aliud ea quae sanae conveniunt docere doctrinae; quia in altero simplex tantum institutio est, in altero cum ea quae doceas , vitae quoque correctio; qui enim solverit unum de mandatis minimis, et docuerit sic homines, minimus vocabitur in regno coelorum . [Erit autem doctor qui verbo docet, et opere destruit quae docet, sed minimus: qui autem fecerit et docuerit sic homines, magnus vocabitur in regno coelorum, quia opere implet quod ore docet.] Hoc enim nunc Apostolus Titum filium in Christo et discipulum docet, ut ea loquatur quae sanae conveniunt doctrinae; quia tunc doctrina est sanitas, cum doctoris doctrina pariter et vita consentiunt. (VERS. .) Senes sobrios esse, honestos, pudicos, sanos in fide et charitate et patientia. Nunc vero per singulas aetates et personas sic decenter praecepta constituit, ut sermo eius vitae morum sit regula. Senes igitur sobrios, honestos, ut aetatis gratiam morum gravitas decoret. Pudicos, ne in aliena aetate luxurient, ne iam frigido a libidine sanguine exemplum sint adolescentibus ad ruinam. Sanos in fide; non tantum in fide, etiam in charitate et patientia, ut cum primam fidei habuerint sanitatem, audiant a Salvatore: Fides tua te salvum fecit. [De huius fidei integritate plenius cum exemplis in Epistola ad Hebraeos idem beatus apostolus disputat.] Quomodo igitur est fidei sanitas, ita et eadem sanitas in charitate est. Quis autem sanitatem possidet charitatis, nisi ille qui primum Deum dilexerit ex tota anima sua, et ex toto corde suo, et ex totis viribus suis, deinde Christi praeceptum audiens in proximum compleverit charitatem? Quia in his duobus mandatis tota lex pendet et prophetae, quia qui sanus est in fide et charitate, sanus quoque sit in patientia, quae maxime in tentationibus comprobatur. Anus similiter in habitu sancto, non criminatrices, non vino multo servientes: bene docentes, ut prudentiam doceant. Tametsi apostolus Petrus praeceperit ut viri uxoribus suis tanquam infirmiori vasculo honorem tribuant, non tamen arbitrandum est quod uxor, quae corporis vasculum habet infirmum, statim et anima infirmior sit. Unde et nunc praecipitur eis, ut in ipsis quoque illud Apostoli compleatur: Virtus in infirmitate perficitur. [Quod vero ait: Anus similiter, etc., eadem praecepta vult illas observare quae superius senibus viris statuit,] id est, ut sobriae sint, honestae, sanae in fide, et charitate et patientia; et pro sexu suo hoc habeant proprium, ut sint in habitu sancto. Non criminatrices, non tales, ut aliis placeant, de aliis detrahant. [Si quam iuvencularum videant indigne facere,] non tam apud caeteros debet accusare, quam ipsam in secreto, Christi charitate, corripere; et magis docere ne faciat, quam in publico accusare quod fecerit. Non vino multo servientes. A vini vero nimio potu anus prohibentur; quia quod in adolescentibus libido, hoc in senili aetate ebrietas perpetrat . Ideo expresse dicit, non vino multo servientes; servitus enim quaedam est et extrema conditio, vino sensus hominis occupare ; non suum esse, sed vini. Talibus consequenter doctrinis eis frena immittit , ut cum tales fuerint, docendi habeant libertatem, ut scilicet doceant ea quae bona sunt. Licet enim alio loco dixerit: Docere autem mulieribus non permitto (I Tim. II, ); sic intelligendum est, ut in viros illis sit doctrina sublata: caeterum adolescentulas doceant, quasi filias suas, primum castitatem; quia adversus hanc magis in aetate florenti pugnat inimicus, et virtus eius contra feminas in umbilico ventris est. VERS. , .---Adolescentulas [Cod., Adulescentulas et adhulescentulas], ut viros suos diligant, filios ament. Prudentes, sobrias, castas, domus curam habentes, benignas, subditas viris suis, ut non blasphemetur verbum Dei. [Anus vero vult admonere adolescentulas ut diligant viros suos, non in passione desiderii carnalis, sed in Christi charitate]. Vult eas amare viros suos caste, ut inter virum et mulierem casta sit dilectio, et opera liberorum se credant ante Dei oculos et sanctorum angelorum peragere. Filios autem ita diligant, si eos erudiant in Dei disciplina. Caeterum nolle eos contristare,  docendo quae bona sunt; et libertatem tribuere peccandi non est amare filios, sed odisse. [Erudiantur quoque, ut domus; id est, servorum et ancillarum habeant in benignitate curam.] Addidit, benignas, [ne austeritate regeretur familia.] Addidit, et subditas viris suis, ne forte divitiis et nobilitate perflatae Dei sententiae non meminerint, per quam subiectae sunt viris. Ait quippe Deus ad mulierem: Ad virum tuum erit conversatio tua; et ipse tui dominabitur (Gen. III, ). Dicitur enim: Non est creatus vir propter mulierem, sed mulier propter virum. Et cum caput mulieris vir sit, caput autem viri Christus, quaecunque uxor non subiicitur viro [religioso et Deum timenti], hoc est, capiti suo, eiusdem criminis rea est, cuius et vir si non subiiciatur Christo capiti suo. Ne verbum mei blasphemetur; vel dum contemnitur Dei prima sententia et pro nihilo ducitur: vel Christi infamatur Evangelium, dum contra legem fidemque naturae ea quae Christiana est et ex Dei lege subiecta, viro imperare desiderat suo; cum etiam gentiles feminae viris suis serviant communi lege naturae. Iuvenes similiter exhortare ut pudici sint. Proprium autem adolescentularum hoc posuit, ut pudicae sint [Hier., adolescentulorum... ut pudici sint] in omnibus, tam scilicet mente quam corpore, tam opere quam cogitatione, ut nulla sit in adolescente suspicio turpitudinis. Sciendum quoque hoc quod continentia non solum in carnis opere et in animi concupiscentia, sed in omnibus rebus necessaria sit: ne honores indebitos appetamus, ne accendamur avaritia, ne ulla passione superemur. In omnibus, ad superiora est referendum, id est, hortare ut pudici sint in omnibus. Te ipsum praebe exemplum bonorum operum. Nihil prodest aliquem exercitatum esse in discendo, et ad loquendum trivisse linguam, nisi plus exemplo docuerit quam verbo. [In doctrina, in integritate. In doctrina, ait, ut opere impleas quod ore doces. Integritas vero ad virginitatem proprie pertinet; unde et alia translatio ait: In incorruptione; nam virgines dicuntur incorruptae.] In gravitate, in verbo sano et irreprehensibili. [Doctorem ecclesiasticum gravitatem, id est, honestos mores decet habere. De sermone itaque sano superius dictum est.] Et irreprehensibili. De irreprehensibili dicimus, non quo ullus tantae facundiae et prudentiae sit ut a nemine reprehendatur, sed quod nihil dignum reprehensione dicat aut faciat, licet adversarii sint ad reprehendendum parati. Ut is qui ex adverso est, vereatur, nihil habens malum dicere de nobis. [Ex adverso, id est, adversarius nihil habeat veri vel verisimile, quamvis paratus sit reprehendere, contradictionis locum.] Potest autem hic, qui ex adverso est, diabolus intelligi, qui accusator est fratrum nostrorum, ut Ioannes evangelista praedicat; qui cum nihil habuerit mali quod nobis obiiciat, erubescit, et criminator non poterit criminari. Diabolus autem in Latina lingua criminator sonat. VERS. , .---Servos dominis suis subditos esse, in omnibus placentes, non contradicentes, non fraudantes, sed in omnibus fidem bonam ostendentes; quoniam Dominus et Salvator noster, qui in Evangelio ait: Venite ad me omnes, qui laboratis et onerati estis, et ego reficiam vos, nullam conditionem, aetatem, sexum a beatitudine arbitratur alienum: propterea nunc Apostolus et servis praecepta constituit; [scilicet ut facti Ecclesiae membrum, quae corpus est Christi, et ipsam salutem consequantur aeternam.] Et quomodo superius senes, anus, adolescentulas, iuvenes, quid Titus erudire deberet, edocuit, ita nunc servis apta praecepta constituit. Primum ut subditi sint dominis suis in omnibus; in his autem omnibus quae non sunt contraria Deo; ut si dominus eos iubet quae non sunt adversa Scripturis sanctis, subiiciantur servituti domini ; sin vero contraria praecepta, magis obediant spiritui quam corpori [Hier., magis obediant spiritus, quam corporis domino]: [Placentes, duobus modis intelligitur; hoc est, sibi placentes in suo servitio: aut etiam dominis placentes, omnia fideliter et humiliter implentes quae iubentur.] Non contradicentes: hoc ideo ait, quia maximum vitium est servorum dominis contradicere, et cum aliquid iusserint, mussitare. Si enim quae dominus imperat necesse habet servus implere, cur hoc ipsum non cum bona faciat voluntate? Non furantes. Hoc aliud vitium servorum doctrina Christi corrigit; fur autem non solum in  maioribus sed et in minoribus iudicatur. Non enim id quod furto ablatum est, sed mens furantis attenditur. Sint itaque servi subditi dominis suis in omnibus; sint complacentes conditionis suae, ut non ferant aspere servitutem, ut non contradicant dominis, non furentur, et post haec in omnibus fidem bonam ostendant, ut doctrinam Salvatoris nostri Dei ornent in omnibus. Si enim apud carnales dominos in minimo fideles fuerint, incipient eis apud Dominum [Hier., apud Deum] maiora committi. Ornat autem doctrinam domini, qui ea quae conditionis suae ablata sunt [Hier., quae conditioni suae apta sunt], facit. Quomodo enim potest fidelis esse in substantia Dei, qui carnali domino fidem exhibere non potuit? VERS. -.---Apparuit enim gratia Dei Salvatoris nostri omnibus hominibus, erudiens nos, ut abnegantes impietatem et saecularia desideria, sobrie, iuste et pie vivamus in hoc saeculo: exspectantes beatam spem et adventum gloriae magni Dei et Salvatoris nostri Iesu Christi: qui dedit semetipsum pro nobis, ut nos redimeret ab omni iniquitate, et mundaret sibi populum acceptabilem sectatorem bonorum operum. Post catalogum doctrinae ad Titum, quid senes, quid anus, quid adolescentulas et iuvenes, quid ad extremum servos erudire deberet, recte nunc intulit: Apparuit enim gratia Salvatoris Dei omnibus hominibus. Non est enim aliqua differentia liberi et servi, Graeci et Barbari, circumcisi et habentis praeputium, mulieris et viri; sed cum Christo unum sumus universi, ad Dei regnum vocamur omnes. Post offensam Patri nostro reconciliandi sumus, non per merita nostra, sed per gratiam Salvatoris: vel quod Dei Patris vivens vel subsistens gratiae  ipse sit Christus; vel quod Christi Salvatoris Dei haec sit gratia: et non nostro merito salvati simus, secundum illud quod in alio loco dicitur: Pro nihilo salvabis eos. Quae gratia omnibus hominibus ideo illuxit, ut erudiret nos abnegare impietatem, saecularia desideria, pudice et iuste et pie vivere in hoc saeculo. Quid sit autem abnegare impietatem, quid saecularia desideria, ex eo quod supra exposuimus: Deum confitentur se scire, factis autem negant, intelligi posse confido. Saecularia igitur desideria sunt, quae a mundi huius principe suggeruntur; et cum sint saeculi huius amatores, cum saeculi nube pertranseunt. Nos autem cum pudice et iuste, nec corpore scilicet nec mente peccantes, vixerimus in Christo, pie quoque vivamus in hoc saeculo: quae pietas exspectat beatam spem et adventum gloriae magni Dei et Salvatoris nostri Iesu Christi. Sicut enim impietas magni Dei reformidat adventum, ita secura de opere suo et de fide illum pietas praestolatur. Ubi est serpens Arius, ubi Eunomius coluber? Magnus Deus Salvator Christus dicitur, non primogenitus omnis creaturae, non verbum Dei et sapientia, sed Iesus Christus; quae vocabula assumpti hominis sunt. Neque vero alium Iesum Christum, alium Verbum dicimus, ut Nestoriana haeresis  calumniatur; sed eumdem et ante saecula et in saecula et ante mundum, et per Mariam [Hier., post Mariam], imo ex Maria magnum Deum appellamus Salvatorem nostrum Iesum Christum, qui dedit semetipsum pro nobis, ut pretioso sanguine nos redimeret ab omni iniquitate, et mundaret sibi populum [acceptabilem, sectatorem bonorum operum, id est aemulatorem]. Haec loquere et exhortare. Quod vero ait, loquere, ad doctrinam videtur esse referendum; quod vero intulit, exhortare, ad consolationem pertinet. Quod vero tertio subinfert: Increpa cum omni imperio, id est, quicunque doctrinam et consolationem non audiat, increpatione sit dignus, et mereatur audire: Obliti estis consolationis quae vobis ut filiis loquitur Deus. Nemo te contemnat, hunc sensum habet: Nemo eorum qui in Ecclesia sunt, te segniter agente sic vivat, ut se putet meliorem. Qualis enim aedificatio erit discipuli, si intelligat magistro se esse maiorem? Unde magnopere episcopi, presbyteri et diaconi debent providere, ut cunctum populum cui praesident, conversatione et sermone praecedant.  CAPUT III.  VERS. .---Admone illos principibus et potestatibus subditos esse, dicto obedire, ad omne opus bonum paratos esse. Tale quid et ad Romanos scribitur: Omnis anima potestatibus sublimioribus subdita sit, non est enim potestas, nisi a Deo. [Nam et ipse Dominus tentantibus Iudaeis respondit:] Reddite Caesari quae sunt Caesaris, et Deo quae sunt Dei . Cui responsioni Paulus apostolus congruens docet, principibus et potestatibus credentes in Christo debere esse subiectos. Poterat his qui tormenta formidant, occasio ad negandum dari ; sed caute subiecit, obedire ad omne opus bonum. Si bonum est quod praecepit imperator et praeses, iubentis obsequere voluntati: sin vero malum et contra Deum sapit, responde ei illud de Actibus apostolorum: Obedire oportet Deo magis quam hominibus. Hoc ipsum et de servis intelligamus apud dominos, et de uxoribus apud viros, et de filiis apud parentes [et de discipulis apud magistros,] quod in illis  tantum debeant subiecti esse quae contra Dei mandata non veniant; [et ad ea tantum paratos esse quae contra Domini mandata non iubentur.] Neminem quoque blasphemare. Igitur Michael archangelus, quando cum diabolo disputabat de Moysi corpore, non fuit ausus inferre iudicium blasphemiae, sed dixit: imperet tibi Deus. Ergo si Michael non fuit ausus diabolo, et certe maledictione dignissimo, iudicium inferre blasphemiae, quanto magis nos ab omni maledicto puri esse debemus? Merebatur diabolus maledictum, sed per os archangeli exire non debuit. Hoc nunc tantum dixisse sufficiat, quod blasphemare Christi discipulos non oportet, nec, quod additur, esse litigiosos; si enim sumus filii pacis, et volumus super nos pacem requiescere, et accessimus ad Ierusalem coelestem, quae ex pace nomen accipit, cum his qui oderunt pacem habeamus pacem: et quantum in nobis est, cum omnibus hominibus pacati simus, non solum cum modestis, sed etiam cum rixosis, quia nulla virtus est ferre mansuetos; quapropter locum demus irae, Omnem ostendentes mansuetudinem ad omnes homines. VERS. .---Fuimus enim et nos aliquando insipientes et increduli, errantes, servientes desideriis et voluptatibus variis, in malitia et invidia agentes, odibiles, odientes invicem. Quaerat aliquis quomodo Paulus esset insipiens, incredulus, errans, et serviens desideriis et variis voluptatibus in malitia et in invidia, cum eruditum eum ad pedes Gamalihel et ab infantia sacris litteris institutum (Act. XXII)! Sed ab eo tempore quo in Christum non credidit, [haec de illo iuste dici potuerunt, quod esset insipiens et invidus saluti Christianorum.] An dicendum est Paulum non fuisse insipientem [Hier., an non nobis videtur Paulus fuisse stultus], quando habebat zelum Dei, sed non secundum scientiam; et persequebatur Ecclesiam et lapidantium Stephanum vestimenta servabat; cum in tantum odium contra Salvatorem instigatus exarserit, ut litteras a sacerdotibus acciperet pergens Damascum, [qui in Christum crederent, damnaturus (Cod., damnandus. Hier., ad eos... vinciendos).] VERS. -.---Cum autem benignitas et humanitas apparuit Salvatoris nostri Dei, non ex operibus iustitiae quae fecimus nos, sed secundum misericordiam suam salvos nos fecit per lavacrum regenerationis et renovationis Spiritus sancti, quem effudit in nos abundanter per Iesum Christum Dominum nostrum, ut iustificati gratia ipsius haeredes simus secundum spem vitae aeternae. Diligentius attendamus et inveniemus in praesenti capitulo manifestissimam Trinitatem. Benignitas quippe et clementia Salvatoris nostri Dei, non alterius quam Dei Patris, per lavacrum regenerationis et renovationis Spiritus sancti, quem effudit super nos abundanter per Iesum Christum Salvatorem nostrum, iustificavit nos in vitam aeternam. Salus credentium mysterium Trinitatis est [ut ipse Dominus in Evangelio ait: Ite, docete omnes gentes baptizantes eos in nomine Patris et Filii et Spiritus sancti. Non erit legitime baptizatus, nisi invocetur nomen sanctae Trinitatis super eum qui baptizandus est. Ideo sub festinatione currendum est ad baptismum, ne forte sine sacramento salutis huiusmodi rapiatur infans de hac luce]. Fidelis sermo est: et de his volo te confirmare, ut curam habeant bonis operibus  praeesse, qui credunt in Deum . Haec sunt bona et utilia hominibus. Hoc quod ait, fidelis sermo, ad superiora iungendum est, in quibus promiserat, ut iustificati gratia ipsius haeredes efficiamur secundum spem vitae aeternae. Dignus enim fide super haereditate Dei sermo, et super spe vitae aeternae. Unde oportet de his non dubium, non timentem, et ipsum credere, et ut credant caeteri, confirmare. Non solum autem hoc, sed et hoc cum caeteris his qui voluerint credere, confirmandum est: quapropter ait, et de his volo te confirmare. Qui autem ista vera esse crediderint, necesse est ut curam habeant bonorum operum , per quae haereditas Dei et spes vitae praeparatur aeternae. Et pulchre, ut maiorem fidem faceret, non dixit, qui credunt hominibus, sed qui credunt Deo. Necesse est enim ut curam bonorum operum habeant, quae adimpleta et omni studio perpetrata bona sunt utiliaque credentibus. (VERS. .) Stultas autem quaestiones, et genealogias, et contentiones, et pugnas legis devita; sunt enim inutiles et vanae. [A vanis ergo et rationem non habentibus, et fidei catholicae non faventibus revocat nos Apostolus quaestionibus.] Caeterum ad sapientes, et quae Scripturarum auctoritate sunt fultae, magis cohortatur et provocat: modo non sit corpus nostrum subditum peccatis, et ingredietur in nos sapientia. Exerceatur mens quotidie, divina lectione pascatur: et quaestiones nostrae stultae non erunt quaestiones. Quod autem ait: Genealogias et contentiones et rixas quae veniunt ex lege devita; proprie pulsat Iudaeos qui in eo se iactant, et putant legis habere notitiam, si nomina teneant singulorum, [quae quaestiones Christiano non conveniunt,] cui rixae legales [per patientiam ] respuendae sunt, et Iudaeorum stultitiae relinquendae; sunt enim inutiles et vanae, quae tantum speciem scientiae habeant ; caeterum nec dicentibus nec audientibus prosunt. VERS. , .---Haereticum hominem post unam et secundam correptionem devita. Sciens quia subversus est, qui huiusmodi est, et delinquit, cum sit proprio iudicio condemnatus. Haeresin ad Galatas inter carnis opera idem numeravit apostolus. Haeresis Graece ab electione dicitur, quod scilicet unusquisque id sibi eligat quod ei melius esse videatur. Haereticum igitur hominem post unam et alteram correptionem devita. Hoc ideo ait quod scilicet non sufficiat tantum semel eum corripi vel commoneri qui aliquo sit depravatus errore, sed et secunda ei sit adhibenda doctrina, ut in ore duorum vel trium testium stet omne verbum. Quare autem post primam et secundam correptionem devitandus sit, reddit causas dicens: Quod subversus est qui eiusmodi est, et peccat, cum sit a semetipso condemnatus. Qui enim semel bisque correptus, audito errore suo non vult corrigi [proprio iudicio condemnatus est, et segregatus ab unitate Ecclesiae]. Nam fornicator et adulter, homicida, et caetera vitia per sacerdotes de Ecclesia propelluntur; haeretici autem in seipsos sententiam ferunt, suo arbitrio de Ecclesia recedentes; quae recessio propriae conscientiae videtur esse damnatio. Inter haeresin et schisma hoc esse arbitrantur, quod haeresis perversum dogma habet; schisma propter episcopalem dissensionem ab Ecclesia separetur. VERS. .---Cum misero ad te Artheman aut Tichicum, festina venire ad me Nicopolim: ibi enim statui hiemare. [Hic paternus in Cretenses Pauli demonstratur affectus;] necessarium enim habuit Titum in Evangelii ministerium; tamen non eum ante ad se vult venire, nisi in locum eius Arthemas vel Tichicus successor advenerit. Nicopolis ipsa est, quae ob victoriam Augusti quod ibi Antonium Cleopatramque superarit, nomen accepit. Zenan legisperitum et Apollo sollicite praemitte, ut nihil illis desit. Iste est Apollo, de quo et ad Corinthios scribitur: Unusquisque vestrum dicit: Ego sum Pauli, et ego Apollo, et ego Cephae . Fuit autem vir Alexandrinus ex Iudaeis valde eloquens et perfectus in lege, episcopus Corinthiorum: quem propter dissensiones quae in Corintho erant, ad unam insulam Cretam cum Zenan legisdoctore putandum est transfretasse, et Pauli epistola dissensionibus quae Corinthi ortae fuerant temperatis, rursum Corinthum revertisse. Zenan vero legisdoctorem de alio Scripturae loco, qui fuerit non possumus dicere, nisi hoc tantum quod ipse apostolicus vir id operis,  quod Apollo exercebat, habuerit, Christi Ecclesias exstruendi. Praecepit itaque Tito, ut quoniam de Creta in Graeciam navigaturi erant, non eos faciat sitarciis indigere, sed habere ea quae ad viaticum necessaria sunt. VERS. .---Discant autem et nostri bonis operibus praeesse ad usus necessarios, ut non sint infructuosi. Dixit enim: Discant et nostri. Nostros suos vocat, qui in Christo crediderunt, qui, quia Christi erant, recte Pauli et Titi appellari merebantur. Habes, inquit, in discipulos potestatem, doce eos non esse infructuosos; sed evangelicis  et apostolicis viris, qui bonis operibus serviant, ministrare; et ministrare, non in quibuscunque causis, sed in necessariis usibus. Habentes quippe victum et vestitum, his contenti simus. Infructuosos vocat quicunque evangelistis non ministraverint, [et praedicatoribus verbi Dei necessaria secundum facultatem suam non subministrant.] VERS. .---Salutant te qui mecum sunt omnes. Vel solita consuetudine usus, ut Titum ab omnibus qui secum erant, diceret salutari, vel certe proprie ad Titum, quod talis esset, ut amorem eorum qui cum Paulo erant, omnium mereretur. Magna vero laus Titi per Paulum ab omnibus salutari. Saluta eos qui nos amant in fide. [Quidam vero amant suos, sed non in fide, sicut mater filium, vir uxorem. Ideo adiunxit: Qui nos amant in fide]. Sola sanctorum dilectio in fide diligit; in tantum, ut etiamsi ille qui diligitur infidelis est, tamen spiritus in fide eum diliget, secundum illud: Omnia vestra in fide fiant (I Cor. XVI, ). Ideo in fide; [quia credit se a Deo pro expletione mandati, quo dicitur: Diligite inimicos vestros (Luc. VI, ), mercedem recepturum esse.] Gratia Dei cum omnibus vobis. Amen. In commune itaque sanctis atque credentibus, Tito et caeteris qui cum eo erant, imprecatur gratiam. Et quomodo Isaac patriarcha benedixit filium suum Iacob; et ipse Iacob duodecim patriarchas; ita et nunc in fine epistolae suae Apostolus gratiam credentibus imprecatur: quae cum voto habebat effectum, et erat in potestate credentium, si talem se benedici , qualem benedicens praebere voluisset. Explicit explanatio in Epistolam Pauli ad Titum. INCIPIT EXPOSITIO IN EPISTOLAM PAULI AD PHILEMONEM.  Philemoni familiares litteras pro Onesimo servo eius scribit. Scribit autem ei a Roma de carcere. Paulus vinctus Iesu Christi et Timotheus frater, Philemoni dilecto et adiutori nostro, et Appiae sorori charissimae et Archippo commilitoni nostro, et Ecclesiae quae est in domo tua. Gratia vobis et pax a Deo Patre nostro et Domino Iesu Christo. [Hucusque salutationis prooemium. In nulla alia epistola se vinctum dicit. Ait enim: Paulus vinctus Iesu Christi.] Maioris autem videtur supercilii vinctum Iesu Christi se dicere quam apostolum. Gloriabantur quippe apostoli, quod digni fuerant pro nomine Iesu Christi contumelias pati. Sed necessaria auctoritas vinculorum. Rogaturus pro Onesimo talis rogare debuit, qui possit impetrare quod posceret. Felix nimirum qui non in sapientia, non in divitiis, non in eloquentia et potentia saeculari, sed in passionibus Christi gloriatur. Si autem Philemon ad quem haec epistola scribitur, Onesimi dominus est, imo frater esse coepit ex domino; et ad Colossenses refertur, quod Onesimus ex eis sit : ratio nos ipsa et ordo deducit, quod et Philemon Colossensis sit, et eo tempore communem ecclesiam Onesimus epistolam tulerit, quo privatas et sui commendatrices ad dominum litteras sumpserat. Est et aliud indicium, quod in hac eadem epistola et Archippus nominatur, cui hic cum Philemone scribitur: Dicite, inquit, Archippo: Vide ministerium, quod accepisti in Domino, ut illud impleas. Quod est ministerium quod Archippus accepit a Domino? ad Philemonem legimus: Et Archippo commilitoni nostro, et Ecclesiae quae in domo tua est. Ex quo aestimari potest , aut episcopum eum fuisse ecclesiae Colossensis, cui admonetur studiose diligenterque praeesse; aut certe Evangelii praedicatorem.  Et Timotheus frater. Hoc ideo addidit, ut epistola maiorem haberet auctoritatem, si ab uno non scriberetur. Scribunt igitur Paulus et Timotheus Philemoni charissimo et cooperatori: qui ideo charissimus dictus est, quod in eodem Christi opere versetur. Appiae quoque sorori non habentem in se aliquid et fictae germanitatis. Et Archippo commilitoni, quem arbitrandum est cum Paulo et Timotheo contra adversarios pro Christi nomine dimicantem exstitisse victorem; et propterea nunc commilitonem dici, quod eodem certamine belloque superaverit. [Et Ecclesiae quae in domo tua est. Id est, congregationi fidelium quae in domo Philemonis fuit.] Gratia vobis et pax a Deo Patre nostro et Domino Iesu Christo. In omnibus pene epistolis aequale principium est, ut gratiam eis et pacem a Deo Patre et a Christo Domino imprecetur. Ex quo ostenditur una Filii Patrisque natura, cum id potest Filius praestare quod Pater; et id dicitur Pater praestare quod Filius. Gratia autem est, qua nullo merito nec opere salvamur; pax, qua reconciliati Deo per Christum sumus. His gratias ago Deo meo, semper memoriam tui faciens. Hunc autem morem scribendi in nonnullis epistolis eius invenire poteritis; quod cum plures et ad plures in praefatione ponantur, postea per totum corpus epistolae unus disputans inducatur. Audiens charitatem tuam et fidem quam habes in Domino Iesu, et in omnes sanctos eius, ut communicatio fidei tuae evidens fiat in agnitionem omnis boni in Christo Iesu. Pro Philemone Paulum semper orasse credibile est, quo scilicet fides et charitas, quam habebat in Christo et in omnes sanctos eius per communicationem fidei et operationem agnitionis in omni bono Christi misericordia servaretur; et de charitate quidem quam habebat in Christo Iesu et in omnes sanctos eius, non difficilis interpretatio est, quia post Deum diligere iubemur et proximos. [Sed quaeri potest quomodo dictum sit: In Domino Iesu et in omnes sanctos? Sanctorum vero dictis et scriptis praestanda est fides, ut vera dicerent quae de Deo scripserunt. Ideo eadem fide de Domino et sanctis eius credere debemus, sicut illi nos docuerunt de domino credendum esse.] Nec etiam solam fidem nobis et charitatem in Deum et sanctos eius sufficere posse credamus, nisi id quod credimus opere impleamus. Quidquid boni in Philemone laudatur, et de apostolorum exemplo sumitur; inde bonum sit, quia de Christi fonte ducitur. Gaudium enim magnum habui et consolationem in charitate tua, quia viscera sanctorum requieverunt per te, frater. Plenius inculcat et docet, quare dixerit: Gratias ago Deo meo, semper memoriam tui faciens in orationibus meis. Dignum siquidem erat agere gratias Deo super charitate Philemonis, qui internum cordis affectum [ostendebat in sanctos, reficiendo labores eorum (Hier., qui internum cordis affectum, et profundos animi Sanctorum recessus suscipiendo refecerat)]. Et hoc idioma apostolicum est, ut semper viscera vocet, volens plenam mentis ostendere charitatem. Propter quod multam fiduciam habens in Christo Iesu imperandi tibi, quae ad rem pertinent: propter charitatem magis obsecro, cum sis talis, ut Paulus senex, nunc autem et vinctus Iesu Christi. Multis in Philemonem laudibus ante praemissis, cum res talis sit, pro qua rogaturus est quae et praestanti sit utilis et roganti, poterat magis Paulus imperare quam petere: et hoc ex fiducia illa veniebat, quod qui tanta ob Christum opera perpetraret, utique impar sui in caeteris esse non poterat. Sed vult magis petere quam iubere: grandi petentis auctoritate proposita, senem se esse asserit et vinctum Domini [Hier., proposita: per quam et Apostolus obsecrat, et senex et vinctus Iesu Christi]. Totum autem pro quo rogat, illud est Onesimus servus Philemonis fugam furto cumulans, quaedam rei dominicae compilarat. Hic pergens ad Italiam, ne e proximo facilius possit apprehendi, pecuniam domini pro luxuria perdiderat. Hoc ne quis putet temere, et ut libet a nobis fictum, in sequentibus discat. Nunquam enim Paulus diceret: Si quid nocuit tibi, aut debet, hoc mihi imputa: Ego Paulus scripsi mea manu, ego reddam. Nec sponsor fieret rei ablatae, nisi esset id quod ablatum fuerat dissipatum. Hic igitur, cum ob confessionem Christi Paulus Romae esset in carcere, credidit in Dominum Iesum, et ab eo baptizatus digna poenitentia maculas vitae prioris abstersit, in tantum, ut Apostolus conversionis eius testis fieret. [Apostolici testimonii pondere premitur dominus  fugientis,] ut, qui ex servo et fugitivo atque raptore minister Apostoli factus erat, diceret: Obsecro te pro filio meo Onesimo, quem genui in vinculis; qui tibi aliquando inutilis fuit, nunc autem et tibi et mihi utilis, quem remisi tibi. Tu autem illum, id est, mea viscera suscipe; quem ego volueram mecum retinere, ut pro te mihi ministraret in vinculis Evangelii. Volens impetrare quod postulat, iam non pro servo Philemonis, sed pro filio suo se asserit deprecari; et illo filio quem genuit in vinculis Evangelii, hoc est, quae pro Christi Evangelio sustinebat; qui cum antea inutilis domino tantum fuerat (neque enim servus fur atque fugitivus alteri nocuit, nisi domino suo), nunc e contrario utilitatis compensatione, qua et ipse domino et Paulo utilis est, caeterisque per Paulum, plus charitatis meretur quam odii ante meruerat. Unde ait, qui tibi aliquando inutilis fuit. Tibi, inquit, soli, non caeteris; nunc autem tibi et mihi utilis. Utilis domino in eo quod possit Paulo servire pro domino suo; Paulo vero in eo utilis quia illo in carcere vinculisque detento possit ei in Evangelio ministrare. [Quem etiam filium suum nominare non dubitavit.] Quod autem ait: Tu autem illum, id est viscera mea suscipe, hoc est, quod paulo ante dixi, viscera significare internum cordis affectum, et plenam ex animo voluntatem. Sine consilio autem tuo nihil volui facere, uti ne velut ex necessitate bonum tuum esset, sed voluntarium. [Hac sententia solvi potest quaestio, qua quidam asserunt Deum talem debuisse facere hominem, qui peccare non possit. Deus vero ipse voluntarius est, non necessarie (Leg., voluntarie bonus est, non necessitate): homo vero, si ex necessitate bonus esset, non voluntate, Dei imago esse non possit.] Potuit itaque et apostolus Paulus absque voluntate Philemonis Onesimum sibi in ministerium retinere; sed si hoc sine Philemonis voluntate fecisset, bonum quidem erat, sed non voluntarium: quod autem non erat voluntarium, alio genere argui poterat non esse bonum. Nihil quippe bonum esse poterit, nisi quod ultroneum est. Ex quo Apostoli consideranda prudentia est, qui idcirco fugitivum remittit ad dominum, ut prosit domino suo, [qui placuisse non poterat, si sine domini teneretur voluntate (Hier., qui prodesse non poterat, si domino teneretur absente)]. VERS. , ---Forsitan ideo ad horam discessit, ut aeternum illum reciperes: iam non sicut servum, sed pro servo charissimum fratrem, maxime mihi; quanto magis tibi et in carne et in Domino. [Sicut in venditione Ioseph bonam rem, id est, salutem multorum fecit Deus de mala voluntate fratrum,] similiter et in Onesimo possumus intelligere quod mala principia occasiones fuerint rei bonae. [Fugit enim dominum suum et factus est servus Christi et minister in Evangelio.] Pulchre autem addens forsitan, sententiam temperavit. Occulta quippe sunt iudicia Dei; et temerarium est quasi de certo pronuntiare quod dubium est. Ideo caute dixit: Forsitan ad horam discessit. Horam pro tempore debemus accipere; ad comparationem enim aeternitatis omne tempus breve est. Ut aeternum eum reciperes. Onesimus vero qui ex fide Christi factus est, et aeternus est, aeternus Philemoni [Hier., factus aeternus est, aeterno Philemoni], quia et ipse in Christum crediderat; spiritu libertatis accepto, iam non servus, sed frater esse coepit ex servo, frater charissimus, aeternus. VERS. .---Si ergo me habes socium, suscipe illum sicut me. Quod dicit, tale est: Si me vis habere consortem, habeto et Onesimum, quem ego consortem et filium et viscera mea habeo: quem si non susceperis, nec habere volueris, et ipse intellige , quod me habere non potes. Si autem aliquid nocuit aut debet, hoc mihi imputa. [Si enim Christus pro nobis doluit, et infirmitates nostras portavit, iuste Paulus imitator sui magistri se opposuit pro Onesimo filio suo. Hoc totum ideo dixit ut pacatum fecisset animum Philemonis in Onesimo.] Ego Paulus scripsi mea manu, ego reddam, ut non dicam tibi, quod teipsum mihi debes. Quod dicit, tale est: Onesimus furto rapuit, ego me spondeo redditurum; huius sponsionis epistola haec et manus testis est propria; quam non solito more dictavi, sed mea manu ipse conscripsi. Hoc dico, quasi extraneum loquens. Caeterum si ad ius meum redeam, propter sermonem Christi quem tibi evangelizavi, et Christianus effectus es, te mihi ipsum debes. Quod si tu meus es, et tua  omnia mea sunt; [si autem tua omnia mea sunt,] Onesimus quoque, qui tuus est, meus est. Poteram igitur eo uti, ut meo; sed voluntati tuae relinquo, ut mercedem habeas ignoscendo. Ita frater. Ego te fruar in Domino. Refice viscera mea in Christo. Quod autem ait: Ego te fruar in Domino, aliud multo intelligitur quam putatur. Apostolus non fruitur nisi eis [Hier. nisi eo], qui multas in se habet continentes  virtutes, et totum quod Christus dicitur pro varietate causarum, sapientiam videlicet, iustitiam, continentiam, mansuetudinem, temperantiam, castitatem. Has imprecatur Philemoni, ut dum his abundaverit, ipse eo perfruens impleatur. Et ne putes, illam fruitionem dici, qua nos saepe nostrique inter nos praesentia delectamur, addidit: in Domino. Refice viscera mea in Christo. Sicut ipse frui vult Philemone in Domino, ita viscera sua Onesimo, quem et superius eodem nomine appellaverat, refici vult per Philemonem. Recte dicitur viscera sancti Pauli Onesimus [Hier., recte Pauli in Christo viscera dicuntur Onesimus], quem genuit in vinculis. VERS. .---Confidens in obedientia tua scripsi tibi, sciens quoniam et super id quod dico facies. [Ait enim, confidens in obedientia tua, ut non erubesceret Philemoni facere quod rogatus fuit. Ideo addidit: sciens, etc. Qui scit bonitatem amici, quodammodo praeiudicat ne audeat negare quod  Simul autem et para mihi hospitium. Hoc ideo dicit, ut dum eum exspectat Philemon ad se esse venturum, libentius faciat quod rogatus est. Nam spero per orationes vestras donari me vobis. [Totius Ecclesiae orationes profuerunt Paulo, dum ille profuit omni Ecclesiae Dei; quem Deus perdonavit orationibus saepe sanctorum, ad eorum utilitatem qui eum audituri sunt.] Quod autem crebro Paulus in carcere fuerit, et de vinculis liberatus sit, ipse in alio loco dicit: In carceribus frequenter . De quo nonnunquam Domini auxilio liberatus est. (VERS. , .) Salutat te Epaphras concaptivus meus in Christo Iesu, Marcus, Aristarchus, Demas  et Lucas adiutores mei. Quis sit Epaphras concaptivus Pauli, talem fabulam accepimus. Aiunt parentes apostoli Pauli de Giscalis regione fuisse Iudaeae; et eos, cum tota provincia vastaretur manu et devulgarentur in orbe Iudaei, in Tarsum urbem Ciliciae fuisse translatos; parentum conditionem adolescentulum Paulum secutum et sic posse stare illud quod de seipso testatur: Hebraei sunt, et ego; Israelitae sunt, et ego; semen Abrahae sunt, et ego. Et rursum alibi: Hebraeus ex Hebraeis, et caetera, quae illum Iudaeum magis indicant quam Tarsensem. Quod si ita est, possumus Epaphram illo tempore captum suspicari, quo captus est Paulus; et eum a parentibus suis in Colossis urbe Asiae collocatum, Christi postea recepisse sermonem. Unde et in epistola ad Colossenses: Salutat vos Epaphras, qui est ex vobis. Si se ita habet, et Aristarchus, qui concaptivus ei in eadem epistola dicitur, ad eamdem intelligentiam deducitur; sin autem hoc non recipitur, ex eo quod hic additum est in Christo Iesu, possumus suspicari eadem eum Romae pro Christo vincula sustinuisse, quae et Paulum; et ut vinctum Christi, ita captivum quoque potuisse dici. Haec de Epaphra. Caeterorum cooperatorum [Hier., caeterum cooperatores] Evangelii et vinculorum suorum, cum ad Philemonem epistolam scriberet, Marcum ponit, qui putari potest Evangelii conditor [Hier., quem puto Evangelii conditorem]; et Aristarchum, cuius supra fecimus mentionem; et Demam, de quo alio in loco quaeritur: Demas me dereliquit, diligens hoc saeculum et abiit Thessalonicam; et Lucam medicum, qui Evangelium et Actus apostolorum ecclesiis Dei derelinquens, de quo in alio loco: Misi, inquit, cum illo fratrem, cuius laus est in Evangelio per omnes ecclesias Domini nostri Iesu Christi (II Cor. VIII, ). Gratia Dei cum spiritu vestro. Amen. [Synecdochice dicitur, cum spiritu vestro, a meliore parte totum hominem significans;] cum autem in spiritu gratia fuerit, totum facit hominem spiritalem: ut caro spiritui serviat, et anima non vincatur a carne, et redacta simul in substantiam spiritalem adhaereat Deo; quia qui adhaeret Domino, unus spiritus est cum eo . Arbitrantur enim secundum Hebraeos Paulus admirabilis. Timotheus beneficus. Philemon mire donatus, sive os panis; ab ore, non ab osse. Apiae, continens aut libertas. Archippus, longitudo operis. Onesimus, respondens.  Epaphras, frugifer et videns, sive succrescens. Marcus, sublimis mandato. Aristarchus, mons operis amplioris. Demas, silens. Lucas, ipse consurgens. Quae nomina, si iuxta suam interpretationem voluerint intelligere, non est difficile, admirabilem, beneficum praecipue ad eum scribere, cui universa concessa sunt vitia [Forte, beneficia], ut os eius pateat ad coelestem panem. Deinde ad continentem et liberam et ad longitudinem operis, quod nunquam a saeculo labore desistimus . Vere autem [Hier., scribere autem] pro eo, qui respondeat testimonio suo; nec non eum, cui specialiter epistola dedicatur, salutari ab ubertate crescente. In eo, qui factus est per mandata sublimior, illoque qui per maiora opera in montem gressus succreverit, ab eo quoque qui posuit custodiam ori suo, et ostium munitum labiis suis; qui idcirco forsitan tacuit, quia ad modicum apostolum dereliquerat. Et ad extremum ab eo, qui per se ipse consurgens quotidie augetur, dum Evangelium eius toto orbe impletur, et toties crescit, quoties auditur [Hier., quoties auditus et lectus aedificat]. Explicit Explanatio in Epistolam Pauli ad Philemonem. INCIPIT EXPOSITIO IN EPISTOLAM PAULI APOSTOLI AD HEBRAEOS  CAPUT PRIMUM.  VERS. .--- Multifarie et multis modis olim Deus loquens patribus in prophetis. Tota intentio beati Apostoli fuit in hac epistola, Hebraeos, id est, gentem suam ad Christi convocare fidem; eminentiamque gratiae, quae per Filium data est, a legalibus discernere umbris, quae angelicis ministrationibus fuerunt. Idcirco primo posuit prophetas diversis modis patribus locutos esse dicens: Multifarie et multis modis olim Deus locutus est patribus nostris in prophetis: significans enim quod alibi dictum est: Ego enim visiones multiplicavi, et in manibus prophetarum assimilatus sum. Proinde non secundum hoc solum eminentia Novi Testamenti declaratur, quia patribus quidam prophetae missi sunt, nobis autem Filius; sed etiam quod prophetarum vel patriarcharum nemo nisi in similitudinibus vidit Deum, Filium vero unigenitum incarnatum esse, atque in ea carne visum constat, qua idem homo a Verbo Dei susceptus unigenitus est Filius Dei. Ideo mox addidit: Novissime diebus istis locutus est nobis in Filio. Dicendo enim in Filio, tantumdem valet quasi diceret, per Filium; quia in praepositio pro per accipitur, sicut multis in locis Epistolarum eius invenitur his praepositionibus indifferenter uti. Tacuit adhuc de Christi nomine, quia plurimos illorum sciebat negasse Filium Dei esse. Non enim dixit, Christus locutus est; quamvis ipsum locutum constet esse manifestum. Ita necdum Iudaeos aperto nomine tetigit. Nam ferme omnes quibus prophetae locuti sunt, malignos esse nefariosque constabat; et necdum de istis rationem movere voluit, sed interim generali sermone de muneribus disputat, quae illis divina largitate donabantur. Quem constituit haeredem universorum. Quid est, quem constituit haeredem universorum? Hic incarnatum dicit Filium, de quo superius locutus est, sicut etiam de eo in secundo legitur psalmo: Postula a me, et dabo tibi gentes haereditatem tuam (Psal. II, ). Non iam portio Domini tantum Iacob et sors eius Israel, sed omnes protinus nationes, hoc est, hunc Filium Dominum constituit universorum. Haeredis autem utitur nomine, ut duo quaedam per hoc astruat et ostendat, quod proprius sit Filius, et quod dominationis illi nulla contingat amissio. Haeredem autem omnium dicit, id est, mundi totius. Deinde ad altiora sermonem convertit dicens: Per quem fecit et saecula, ut ostenderet eumdem novissimis diebus venisse in mundum, per quem fecit et mundum, magnitudinem eius ostendens, qui fuit novi testamenti lator et auctor. Post haec quibusdam gradibus eleganter utens pervenit ad id, quod omnibus istis quae supra dixit multo maius est, et insonuit dicens:  VERS. .---Qui est splendor gloriae, et figura substantiae eius. Ubique quidem religioso nobis opus est intellectu, maxime autem ubi de Deo loquimur vel audimus: quoniam neque ad loquendum digne de Deo lingua sufficit neque ad percipiendum praevalet intellectus. Oportet etiam, ubi vel sermo deficit, vel cogitatio explicare de Deo non poterit, tunc magis gloriare nos Deum, quod talem Deum habemus, qui et intellectum transcendit et cogitationis intuitum. Merito splendorem eum dixit gloriae, utpote qui ipsum sciebat dicentem: Ego sum lux mundi. Ostendens eum lumen de lumine, sicut Deum de Deo esse; animasque nostras illuminantem et Patrem nobis insinuantem. Per splendorem quippe unitatem declaravit essentiae cum Deo Patre, et mirabili modo unam substantiam ostendit, ut duas personas [Chrys., subsistentias] aperiret in gloria et splendore. Unde etiam subiungit: Qui est figura substantiae eius. Figura quippe alter est ab eo, cuius efferat formam. Alter autem non in omnibus, sed secundam personam [Chrys., secundum substantiam]; nam et hic figura aequalitatis omnino praebet indicium ad illud cuius figura ostenditur, et suspicionem vel pravae dissimilitudinis procul dubio non accepit. Hic enim figuram dixit, quod alio loco formam nominat, ubi ait: Qui cum in forma Dei esset, etc. Formam videlicet vel figuram unam declarat essentiae aequalitatem. Sequitur: Portans omnia verbo virtutis suae. Portans, id est, gubernans omnia eo verbo virtutis, per quod fecit omnia. Non enim minus est gubernare mundum quam creare. Nam in creando quidem ex nihilo rerum substantiae productae sunt; in gubernando vero ea quae facta sunt, ne ad nihilum redeant, continentur. Ergo dum omnia haec reguntur, et ad invicem sibi repugnantia coaptantur, magnum et valde mirabile, plurimaeque virtutis Dei indicium declaratur. Post hanc divinae maiestatis in Filio claritatem ad humilia incarnationis descendit dicens: Purgationem peccatorum faciens: duo quaedam significans, id est, curam nostri gerens, in eo quod ait: Portans omnia verbo virtutis suae. Quod vero adiunxit, purgationem peccatorum faciens, id est, peccata nostra mundat. In his duobus maxime apostolum gloriari videmus, quod haec per Filium nobis ablata esse demonstret. Et cum nos commovisset crucis et passionis eiusdem Filii, per quae nobis purgatio peccatorum ministrata est, confestim de resurrectione atque ascensione eius instituit nos ad coelestia erigere et intueri inenarrabilem eius gloriam; ait enim: Sedet ad dexteram maiestatis eius in excelsis. Per dexteram non Deum corporaliter deformavit, sed magnitudinem demonstravit honoris. Dum dixit: In excelsis, ostendit eum omnibus altiorem et supereminentem esse, qui etiam usque ad ipsum pervenit solium paternae claritatis. Sicut ergo Pater in excelsis est, sic et Filius. Consessus enim nihil demonstrat aliud nisi honoris aequalitatem. Si enim minorationem vellet ostendere, nunquam diceret, a dextris, sed potius a sinistris eum sedere. Adhuc excellentiam eiusdem Filii ostendere aggressus est, dum dicit: VERS. .---Tanto melior angelis effectus, quanto differentius prae illis nomen haereditavit. Angeli sunt ministri et famuli; ille quidem filius et haeres. Tanto, inquit, melior angelis effectus, hoc est, honorabilior atque praeclarior, quanto melius haereditavit nomen. Sequitur: Cui enim dixit aliquando angelorum: Filius meus es tu, ego hodie genui te? Et rursum: Ego ero illi in Patrem, et ipse erit mihi in Filium. Hoc enim absque ulla dubitatione de incarnatione Filii dicitur; ideo verbum futuri temporis posuit: Ero illi in Patrem, et ipse erit mihi in Filium. Quod vero dixit: Filius meus es tu, ego hodie genui te, aperte manifestat, quod idem de quo ait, Ero ei in Patrem, etc., ex ipsa essentia Patris sit genitus; ideo praesenti tempore posuit hodie, quia Deo nihil praeteritum vel futurum est, sed semper praesentia cuncta. Potest enim et secundum carnem hoc accipi dictum, quia caro communicat altioribus, sicut et divinitas humilibus communicare dignata est. Hoc itaque loco perspicue duas naturas in Christo ostendit. Haec vero salutis nostrae exempla referamus; si enim ipse, cum Deus esset et Dominus, Deique Filius, non respuit formam servi suscipere, multo amplius nos oportet cuncta perficere quae iussa sunt nobis, et humilia quaeque tolerare.  Recordemur Christum dicentem: Cum feceritis omnia, dicite quia inutiles servi sumus. VERS. .---Et cum iterum introducit primogenitum in orbem terrarum, dicit: Et adorent eum omnes angeli Dei. Paulus autem introitum Christi vocat assumptionem carnis, de qua ipse Dominus in Evangelio ait: Exivi a Patre, et veni in mundum (Ioan. XVI, ). Hoc loco Christus incarnationem suam exitum vocat, quod Paulus hic introitum nominat. Quaerendum est quare unam rem diversis nominibus Christus et Paulus nominare voluissent. Significationes quidem dictorum manifestae sunt, et secundum quid alterutrum dicatur, apparet; Christus quidem merito exitum vocat: foris enim eramus a Deo, sicut qui sunt extra regales aulas in vinculis colligati, et qui habent apud regem pro culpis offensam. Huiusmodi quippe a regali aula foris exclusi sunt; qui enim voluerit istis veniam impetrare, non primum ipsos in aulam regis inducit, sed ipse foras egreditur, ibique cum eis commiscet sermocinationis negotium, usque dum eos correctos reddat, et dignos efficiat quo regis vultui repraesentari mereantur. Sic etiam Christus efficit. Egressus quippe ad nos, hoc est, carnem sumens, et collocutus nobiscum praecepta regis innotuit, et sic nos a peccatis emundans, et ad Deum convertens in aulam regalem velut mediator optimus introducens. Propterea igitur exitum vocat suae incarnationis adventum. Paulus autem introitum nominat, ex metaphora haereditantium, et ius dominandi in aliqua possessione sumentium; dicendo enim: Iterum introducit primogenitum in orbem terrarum, hoc significat, cum ei committit orbem terrarum. Tunc enim totum orbem possedit, cum ab universis est agnitus. Et adorent eum omnes angeli Dei. Ad altiora quaedam elevans mentem nostram, ut sciamus illum qui carne indutus est et passus est pro nobis, ab angelis adoratum. Ut discerneret autem maiestatem Filii ab angelorum ministratione, mox secutus adiunxit: Qui facit angelos suos spiritus, et ministros suos flammam ignis. Non enim solos angelos hoc sermone significat, sed omnes virtutes ministeria superna fungentes. Sciendum vero est quod angeli nomen est officii, non naturae, qui etiam semper sunt spiritus, sed non semper angeli vocari possunt. Quaeris huius naturae nomen? Spiritus est. Quaeris officii? angelus est. Ex eo quod est, spiritus est: ex eo quod audit, angelus est; quia angelus Graece, Latine nuntius dicitur: sicut homo nomen est naturae, miles vero nomen officii. Sic enim qui erant iam spiritus conditi a creatore Deo, facit eos angelos mittendo eos nuntiare quod iusserit. Et ministros suos flammam ignis. Legimus apparuisse ignem in rubo; legimus etiam missum ignem desuper et implesse quod praeceptum est. Potest dici quando lenia nuntiare mittuntur, angelos esse; quando ad vindictam mittuntur, ministros esse, id est, ignem ardentem. Sunt etiam haec officia in Ecclesia praesenti; nam praedicatores sancti, quando spiritualia praedicant, et gaudia regni Dei annuntiant, angeli dicuntur; quando vero terrorem gehennae ignis praedicunt, ministri sunt, ut terreant peccatores in comminatione ignis illius, qui nunquam exstinguetur. Ad Filium autem: Thronus tuus, Deus, in saeculum saeculi: virga aequitatis virga regni tui. Hic de eo dicit qui secundum carnem est, de quo etiam ipse Dominus in Evangelio ait: Pater non iudicat quemquam, sed omne iudicium dedit Filio, ut omnes honorificent Filium. Et paulo post; Potestatem dedit ei iudicium facere, quia Filius hominis est. Hic enim thronus Dei ad iudicium pertinet futurum, in quo forma servi videbitur, iudex vivorum et mortuorum; et quo iudicio omnia veraciter Christus moderatur, examinat atque diiudicat. In saeculum saeculi, ait, quia novissimum iudicium inter bonos et malos aeterna discretione stabit, eo ipso testante in Evangelio, qui iudicaturus est: Tunc ibunt hi in ignem aeternum, iusti autem in vitam aeternam. Virga aequitatis virga regni tui. Virgam vero regulam divinae significat aequitatis; quae veraciter recta dicitur, quia nulla pravitate curvatur. Virga ista iustos regit, impios percutit; sed haec virga fortitudo est invicta, aequitas rectissima, inflexibilis disciplina. Haec enim virga regii honoris insigne, sceptrum dicebatur antiquitus, designans in  ea virtutum regem, Dominum Salvatorem. Dilexisti iustitiam et odisti iniquitatem. Ipsa est virga recta, amare aequitatem et odisse nequitiam. Nemo enim perfecte diligit iustitiam, nisi qui et actus pessimos abominatur; quia veritas amor, odium est falsitas. Sed huic amatori bonitatis et odio iniquitatis, quae praemia sint reddita, subter exponit, dicens: Propterea unxit te Deus, Deus tuus. Unctus Christus et regem significat et sacerdotem, quia dignitates istae sumebantur per sacratissimas unctiones. Nam et ipsum nomen Christi a sancto chrismate vocatur. Sed in illa natura unctus dicitur, qua dispensatione et natus et mortuus, et resurrexisse veraciter dicitur Christus; caeterum deitas eius nullo munere, nullo honore indiguit adiuvari. Repetitio autem ista, quod dicit: Deus, Deus, praeconium magnae dilectionis ostendit. Oleo exsultationis prae participibus tuis. Duplici modo unctionem illam sanctam provenisse significat. Oleum laetitiae est peccati maculam non habere, unde se conscientia semper exhilarat, quando nulla recordationis asperitate mordetur. Prae participibus tuis. In filiis hominum, dicit quos et ipse in Evangelio fratres appellat. Ideo autem dictum est, prae participibus tuis, quoniam hanc benedictionem supra omne humanum genus, sive reges, sive sacerdotes in Veteri Testamento; sive etiam apostolos et martyres in Novo cognoscitur accepisse, ut unctus singulariter caeteros ungere debuisset. In illo enim fons est benedictionis, prout ipsi visum fuerit, per universos electos competenter emanat. Sed haec omnia carni conveniunt, cui perfectissimum et gloriosissimum Verbum unitum est pro salute sanctorum. Hoc unguentum dicitur in alio psalmo descendisse in barbam, barbam Aaron, usque in ora vestimenti eius. Et paulo post: Quoniam illic mandavit Dominus benedictionem et vitam usque in saeculum saeculi. Post humanitatis igitur excellentiam, iterum ad aeternitatem divinae in eodem Filio Dei convertit se apostolus, testimonio alterius psalmi dicere; ait enim: Et tu, Domine, in principio terram fundasti, et opera manuum tuarum sunt coeli. Cum dicit: In principio terram tu fundasti, Domine, ostendit quod a sanis mentibus non potest abnegari, quia creator ante creaturas suas, sine aliquo initio, cognoscitur exstitisse. Et opera manuum tuarum sunt coeli. Hic manum virtutem iussionis Dei debemus accipere. Alio enim loco dicitur: Quoniam ipse dixit, et facta sunt; ipse mandavit, et creata sunt. VERS. .---Ipsi peribunt, tu autem permanes. Pereunt enim ab eo quod sunt, dum immutantur in melius creaturae. Tu autem permanes, ut sicut aeternitatem Domini ostendit, antequam crearet omnia, sic post coelos mutatos ipsum diceret in maiestatis suae gloria permanere. Et omnes ut vestimentum veterascent. Ipsum enim veterascit, quod more vestis morte consumitur, sicut caro humana, quae tamen in melius resurrectione immutabitur. Addidit: (VERS. ) Et velut amictum mutabis eos, et mutabuntur. His verbis forsitan coeli immutationem Propheta intelligi voluit, qui similiter ut caetera elementa commutantur, sicut in alio legitur propheta: Et erit coelum novum et terra nova. Ut facta Domini ostenderet, iam sub aeternitate mansura, dicit: Mutabis, eos et mutabuntur: quia nunquam erunt ad hoc corruptibile reditura. Tu autem idem ipse es, et anni tui non deficient. In mutatione eiusdem naturae designat, quae sunt; ipse vero idem est quod est, veluti Moysi famulo suo dixit: Ego sum qui sum. Sic istis tribus versibus commutatio creaturarum et aeternitas Domini mirabili brevitate descripta sunt. Post maiestatem divinae aeternitatis in Filio iterum beatus Paulus ad humanitatis eiusdem glorificationem sermonem direxit dicens:  Ad quem enim angelorum dixit aliquando: Sede a dextris meis? Victori Filio per sanctam incarnationem, totius mundi triumphatori post resurrectionis gloriam, honorabilis concessus paternae maiestatis offertur, ut per hunc situm susceptae humanitatis gloria declaretur, quae nemini angelorum inferre debuit. Quoadusque ponam inimicos tuos scabellum pedum tuorum. pedes enim Domini stabilitas aeterna significatur, ubi ille tanquam vestigiis omnipotentiae suae virtute consistit. His pedibus constat esse subdendos, qui quotidie vitiorum contrarietate derelicta revertuntur ad Dominum, et tanquam scabellum pedibus,  ita eius praedicationibus inclinantur. Sine dubio de illis inimicis dicitur, qui conversi ad dexteram collocantur. Non hic adverbium, quousque, alicuius temporis finem designat, sed aeternitatis potentiam demonstrat. Nonne omnes sunt administratorii spiritus, in ministerio missi propter eos qui haereditatem capiunt salutis? Quidmiraris si Filio suo ministerium exhibent angeli, cum etiam nostrae salutis ministros eos constet effectos? Mentes eorum ad quos loquitur sublevare volens, dicit angelorum functiones humanae salutis causa a Domino directas esse: Filius vero sicut Dominus salvat; isti vero sicut servi saluti praedestinatorum deserviunt. Cuius rei pleni sunt Veteris Testamenti et Novi ubique libri. Nam et pastoribus angeli evangelizaverunt; et angelum legimus ad virginem Mariam missum; et in resurrectione Domini angeli mulieribus apparuerunt; et alia multa in divinis Scripturis leguntur. Intelligite igitur nunc quantus honor nobis existit, ut sicut ad amicos ita ministros angelos suos destinet Deus. His ita introductis de angelorum ministerio, per quos etiam et ipsa lex ministrata est, mox subiunxit de excellentia gratiae, quae per Dei Filium nobis allata est, dicens: CAPUT II.  Vers. .---Propterea abundantius oportet observare nos ea quae audivimus, ne forte pereffluamus. Quare abundantius dixit? Hoc est, quam in lege solebamus. Hortatur itaque eos diligentius his intendere quae per Dei Filium audierunt, quam eis quae per angelos dicta sunt, more suo suam illis coniungens personam in eo quod dixit audivimus, atque, pereffluamus, nolens ab auditis per inania effluere audientium sensus; quod etiam sequentibus verbis plenius explicavit dicendo: Si enim qui per angelos dictus est, sermo factus est firmus, et omnis praevaricatio et inobedientia accepit iustam mercedis retributionem. Quid est, factus est firmus? Videlicet verus: tanquam diceret: fidelis in opportuno tempore. Volens intelligi legem quae per angelos data est, esse suo tempore firmiter custodiendam. Nam legem per angelos datam esse, plurimis ostenditur in locis. Attamen non custodientem, iustam mercedis retributionem accepisse testatur. Quare dixit, mercedis retributionem? Merces enim in bono poni solet; sed iste mos est Apostolo, ut non magnam verborum habeat rationem, sed indifferenter vel quae in bono dicuntur, vel quae in malo pro alterutro ponere; sicut alibi dixit: In captivitatem redigentem omnem sensum ad obediendum Christo. Et hic mercedis retributionem pro supplicio posuit. Et quomodo nos effugiemus, si tantam neglexerimus salutem? Per haec verba significat, quia non erat tanta salus in Veteri Testamento, quanta est in gratia Dei, quam Dei Filius nobis attulit. Non enim nobis nunc, sicut illis, terrae divitias, sed coeli gratiam promisit Deus; non vindictam de terrenis hostibus, sed de spiritualibus concessit; non vitam feliciter temporalem, sed perpetuam aeternaliter beatam donavit. Haec quippe omnia breviter intimavit dicens: Si tantam neglexerimus salutem. Deinde supereminentiam eorum quae per Dei Filium dicta sunt, adiunxit: Quae cum initium, inquit, accepisset enarrari per Dominum. Non enim haec quae dicimus ab hominibus vel etiam angelis nobis allata sunt, sed ipse Filius unigenitus nobis impertivit. Ab eis, inquit, qui audierunt, in nos confirmata est. Quid est, confirmata est? Credita est atque perfecta; quia salus quae nobis per eumdem Filium data est perpetua, manet in aeternum. Hoc idem etiam contestante Deo signis et portentis et variis virtutibus, et Spiritus sancti distributionibus. Affluentiam significans gratiarum, quae non erat apud antiquos; quae fuit data postquam glorificatus est Iesus. Testatur hoc evangelista, ubi ait: Nondum erat Spiritus datus, quia Iesus nondum fuerat glorificatus (Ioan. VII, ). Quod vero addidit, Secundum suam voluntatem, divinae vero voluntati atque eius consilio cuncta contribuit, ne quis in suis meritis consideret; quasi diceret: Ipse novit quid cuique prosit, vel cui quid sit accommodum. Quapropter ipse gratiam unicuique secundum suae voluntatis praescientiam contulit.  Sequitur: Non enim angelis subiecit Deus orbem terrae futurum, de quo loquimur. Non enim salutem nostram, quae novissimo tempore facta est in orbe, angelis subiecit, quae a prophetis futura esse olim praedicta est, sed ] Filio suo, ad quem vox paterna, sicut superius demonstratum est, sonuit: Filius meus es tu, ego hodie genui te; postula a me, et dabo tibi gentes haereditatem tuam. Et hoc propheticis confirmat exemplis dicens: Testatus est autem in quodam loco quis, dicens: Cur non ipsum nomen prophetae posuit, sed abscondit? Facit hoc etiam in aliis testimoniis, sicut supra dictum est. Existimo non abscondentis affectu, sed ostendentis intuitu, eos multam habere scientiam Scripturarum, ut nec opus haberet nomen posuisse dicentis; sed veluti de re manifesta et in promptu constituta induceret testimonia. Quid est homo, quod memor es eius, aut Filius hominis, quoniam visitas eum? Quid est homo, cum despectu pronuntiandum est, id est, fragilis et caducus, Adae sequax, qui in veteri peccato generali pravitate devinctus. Huius memor est Dominus, quando ei peccata dimittit, et misericordiae suae dona largitur. Aut Filius hominis, quoniam visitas eum? Hic iam voce surgendum est, quod Dominum significat Salvatorem; quia non, ut caeteri mortales, ex duobus hominibus natus est, sed ex Spiritu sancto et beatae Mariae semper virginis utero, tanquam sponsus de glorioso thalamo processit. Et considera quod superius dixit, memor es: subiecit autem, visitas. Memor fuit, cum patriarchis de coelo misertus est; visitavit, cum Verbum caro factum est, et habitavit in nobis. Nam visitare dicitur, quando medicus ad infirmos ingreditur, quod in adventu Domini revera constat impletum. VERS. .---Minuisti eum paulo minus ab angelis, gloria et honore coronasti eum. Hic iam Domini Salvatoris humilitas narratur et gloria. Minoratus est enim non necessitate ministratoria, sed pietatis suae spontanea voluntate, sicut Apostolus ait: Semetipsum exinanivit, formam servi accipiens (Philip. II, ). Sequitur, paulo minus ab angelis, qui crucem pro omnium salute suscepit, et ex ea siquidem parte creator angelorum minor factus est angelis. Bene autem dixit, paulo minus, quia si et mortale corpus assumpsit, tamen peccatum non habuit. Gloria vero et honore coronatus est, cum post resurrectionem nimis mirabilem, mundi credulitatem Deus in eo quod homo factus est, exaltatus accepit. Gloria coronatus est in resurrectione et ascensione; et honore in confessione paternae maiestatis.  Et constituisti eum super opera manuum tuarum. Omnia subiecisti sub pedibus eius. Superius de gloria eius et honore narratum est; nunc ponitur et potestas, ut agnoscatur Christi Domini maiestatis perfectissima plenitudo. Dicendo enim, Super opera manuum tuarum, omnis illi creatura subiecta monstratur; quia sicut a Domini opere nihil est exceptum, ita nec a potestate Christi aliquid probatur esse divisum; in eo enim quod ei omnia subiecit, nihil dimisit non subiectum ei. Dicendo enim, omnia, nec terrena videtur excepisse, nec coelestia. Quem prius propter humilitatem carnis paulo minus ab angelis dixerat esse minoratum, post ascensionem dicit pedibus eius omnia fuisse subiecta, ut ista distinctio et dubietatem titubantibus auferat, et gloriam suae incarnationis ostendat. Sub pedibus, ait, ut omnis creatura merito ipsum colere atque adorare videatur. Nunc autem necdum videmus omnia subiecta ei. Hoc itaque ait de non credentibus in eum, quia necdum omnia evangelica obtinuit praedicatio. Superius dixit nihil dimitti sibi non subiectum; et hic astruit necdum omnia subiecta sibi videri, quia illic universalem sive voluntariam, sive necessariam subiectionem designat; hic tantum voluntariam, qui fideliter credunt in eum. Eum autem, qui modico quam angeli, minoratus est, videmus Iesum propter passionem mortis eius gloria et honore coronatum, ut gratia Dei pro omnibus gustaret mortem. Hic ostendit quia gloria et honor crux est Christi, pro qua modicum minoratus est ab angelis, sicut ipse Dominus eam semper vocat dicens: Ut glorificaretur Filius hominis. Si ille ea quae pro servis passus est, gloriam vocat, multo amplius tu homo, quae pro Domino pateris, tibi ad gloriam pertinere sempiternam dubitare non debes. Addidit: ut gratia Dei pro omnibus gustaret  mortem. Non enim debebatur nobis, ut Filius pro nobis gustaret mortem, sed gratia hoc fecit. Ipse quidem pro omnibus mortuus est; quid autem, si non omnes credunt? Ille tamen quod suum erat implevit. Proprie, gustavit mortem, dixit, quia brevi tempore in illa fuit, ut ea devicta confestim resurgeret. VERS. .---Decebat enim eum, propter quem omnia, et per quem omnia, qui multos filios in gloriam adduxerat, auctorem salutis eorum per passionem consummare. Decebat enim per passionem consummare, id est, perficere omnium salutem. Per quem omnia, id est, per eius mortem, sive quae in coelis, sive quae in terris restaurata sunt, per quem etiam et omnia creata sunt. Vides quantum est in medio nostrum? Et ipse Filius, et nos filii; ille proprius, nos adoptati. Sed ille salvat, et nos salvamur. Vides quomodo nos et coniungit et discernit? Multos filios, inquit, inducens in gloriam; hic coniunxit; auctorem, inquit, salutis eorum: hic discrevit. (VERS. .) Qui enim sanctificat, et qui sanctificantur, ex uno omnes. Ecce iterum quomodo coniungit honorans et consolans, et Christi fratres eos nominans, secundum quod ex uno omnes dicit. Deinde muniens sermonem suum et ostendens quomodo de eo [Chrys., quoniam de eo], qui secundum carnem est, dixit,: Qui enim sanctificat, hoc est, Christus; et qui sanctificantur, hoc est nos. Intueris quantum interest? Ille sanctificat, sanctificamur enim nos. Addidit ex uno omnes; unus est enim Deus, a quo omnia; sed ille aliter, aliter et nos. Ille quasi proprius Filius, nos vero quasi adoptivi. Attamen unum habemus Patrem Deum. Ille quasi proprius Filius sanctificat; nos sicut adoptivi sanctificamur. Propter quam causam non confunditur fratres eos vocare, dicens: Nuntiabo nomen tuum fratribus meis. In eo enim quod dixit: Non erubescit fratres eos vocare, demonstrat non rei naturae esse fraternitas nostra, sed misericordiae eius et humilitatis multae, qui nos fratres elegit sibi. Et hoc prophetico affirmat testimonio, ne quasi novum putaretur, et non multo ante praedictum; ait enim: Nuntiabo nomen tuum fratribus meis. Post sacram passionem et resurrectionem dicit gloriam Divinitatis toto orbe vulgandam. Nuntiabo enim, dicit, id est, narrare facio; sicut in Evangelio mulieribus dixit: Ite, dicite fratribus meis. Fratres autem dicuntur, et qui diligunt, et qui diliguntur. Addidit vero: In medio Ecclesiae laudabo te. In medio sanctorum laus Domini resonat per eum qui ait: Confiteor tibi, Pater coeli et terrae, quia abscondisti haec a sapientibus, et revelasti ea parvulis. Laus enim Domini vera non solum ore, sed etiam corde amantis et perficientis praecepta Domini narratur.  Et iterum: Ego ero fidens in eum. De suscepto homine hoc dictum est, cuius confidentia tota in Deo Patre esse non dubium est, sicut in Evangelio ipse ait, pro quibus supplicabatur dicens: Volo Pater, ut, ubi ego sum, et isti sint mecum (Ioan. XVII, ). Quos etiam, ut confidentiam haberent, exhortabatur dicendo: Confidite, ego vici mundum . Et rursum: Ecce ego et pueri, quos dedit mihi Deus. Hoc testimonium de Isaia protulit Apostolus, ad Christum et ad apostolos referens, quos propter innocentiam pueros nominavit. De quibus ipse Dominus ait: Sinite parvulos venire ad me, talium est enim regnum coelorum. Quia ergo pueri communicaverunt carni et sanguini, et ipse similiter participavit eisdem. Hic astruit fraternitatem veram et humanitatem Christi, non fictam. Sicut pueri carne et sanguine constant, et ille participavit carni et sanguini, ut haberet unde gustaret mortem pro puerorum salute, cuius dispensationis affatim causam subiungens, ut per mortem, inquit, destrueret eum qui habebat mortis imperium, hoc est, diabolum. Hic admirabile quiddam demonstrat, quia per quod potestatem habuit diabolus, per hoc victus est; arma, quae fuerunt illi fortia adversum mundum, hoc est mors, per ea illum Christus percussit. Hic magnitudinem virtutis eius qui vicit, insinuat ostendendo quantum bonum operaretur mors. Ut liberaret, inquit, eos qui timore mortis per totam vitam obnoxii erant servituti. Quare tremitis, quare timetis eam quae iam condemnata est? Iam terribilis non est, sed optabilis, quasi laborum finis et requiei initium. Cur ait: Timore mortis per totam vitam obnoxii erant servituti? Servi quidem omnes fuerant mortis, quia mortem timebant; necdum erant soluti a timore mortis, cuius legibus tenebantur. Nunc itaque sancti  derident eam, qui agone transacto et morte devicta ad regnum transituri sunt. Unde et ipse Paulus ait: Cupio dissolvi et esse cum Christo. VERS. .---Nusquam enim angelos apprehendit, sed semen Abrahae apprehendit. Unde debuit per omnia fratribus similari. Honorat hic patriarcham, eosque qui de eius sunt genere, ad quos haec epistola scripta est. Commemorat ergo de beneficiis Dei, et de propinquitate carnali ad Christum, et de promissione quae dicta est Abraham: Tibi et semini tuo dabo terram hanc, quia ex uno omnes, id est, Abraham; Christus secundum carnem, et illi ad quos haec loquebatur. Quod vero superius ait, quoniam ergo pueri communicaverunt carni et sanguini, et ipse similiter participavit eisdem, exsequitur amplius hunc sensum, unde participaret carnem et sanguinem; ideo ait: Non enim quemquam angelorum apprehendit, id est, non cuiuslibet angeli naturam suscepit, sed semen Abrahae apprehendit. Non enim angelis una dignitas donata est, ut in unam personam Dei Filius eorum naturae coniungeretur; sed hunc honorem et hanc dignitatem humanae naturae Deus Dei Filius contribuit, ut Deus et homo una esset persona. Quare dixit, apprehendit? Quia nos quasi recedentes ab eo et longe fugientes insecutus apprehendit, et in unam personam nostrae fragilitatis naturam sibi contemperavit. Mira coniunctio dum aeternus et immortalis mortali et temporali adunatus est! Quomodo vero hoc esset, confestim subiunxit dicens: Unde debuit per omnia fratribus similari. Quid est, per omnia? Id est, natus est, educatus, crevit, passus est etiam et mortuus, ut per omnia similis esset fratribus, qui eiusmodi conditioni subiecti sunt. Superius enim dicit splendorem eum gloriae, et paternae substantiae figuram, per quem saecula fecit. Iste tantus et tam mirabilis et tam gloriosus tantam nostrae salutis curam habuit, ut frater noster in omnibus fieret. Propter hoc angelos quodammodo reliquit, aliasque coelorum virtutes, ut nos apprehenderet, ovem perditam, passionis suae inventam, humeris impositam reportaret ad coelestem patriam. Hic vero tantus et talis sacerdos noster voluit apud Patrem seipsum offerre pro nobis. Proinde secutus est et infert: Ut misericors fieret et fidelis pontifex ad Deum, ut repropitiaret delicta populi. Nec itaque alia causa fuit illi, per omnia fratribus assimilari, nisi ut fidelis pontifex esset in nobis, nostrisque propitiaret peccatis. Non est altera totius huius mirandae dispensationis causa, quam haec sola. Vidit quippe genus humanum humo iacentem, peccatorum vinculis ligatum, morti obnoxium, tyrannidem patiens, et misertus est eius sicut fidelis pontifex. Fidelis, dicit, hoc est, verus et potens. Ministerium scilicet sacerdotis est, fidelem esse, ut possit eos quorum est sacerdos, liberare a peccatis. Proinde pro eius potentia subsecutus adiunxit: In eo enim, in quo passus est, ipse tentatus potens est eis qui tentantur, auxiliari. In eo, id est, homine in quo passus est, potens est victos liberare, tentatosque adiuvare, ne vincantur; quia tentationes nostras non solum sicut Dominus, sed etiam sicut homo in se ipso per experimentum cognovit. Licet Deus in sua natura sit impassibilis; tamen in nostra quam assumpsit, idem Dei Filius passibilis fuit, nostrae naturae consimilis. In ea vero carne quam suscepit, multa saeva passus est. Novit quid est ista tribulatio, novit quid est tentatio patientium. Ipse tentatus est, sed non superatus. CAPUT III  VERS. , .---Unde, fratres sancti, vocationis coelestis participes, considerate apostolum et pontificem confessionis nostrae Iesum, qui fidelis est ei qui fecit illum, sicut et Moyses in omni domo illius. Adhuc etiam de incarnationis Christi loquitur ministerio. Nam in Evangelio ipse testatur se missum non esse nisi ad oves perditas, hoc est, domus Israel. Angelus igitur Graece, Latine missus dicitur. Cognoscite quid est Iesus sacerdos, et qualis, et non habetis opus consolatione alia, neque solatio. Pontificem enim eum dixit confessionis nostrae, id est, fidei nostrae, cui isti populus novus commissus est, sicut et Moysi prior  populus in regimen datus est: sed huic maiora vel longe meliora commissa sunt: Vult enim beatus Paulus erigere animos Israelitarum ad excellentiam promissionum Dei, ut intente se parent accipere quod Deus benigne illi promisit afferre, nominans eos fratres charissimos ad coelestia vocatos, participes cum Christo haereditatis Dei. Qui fidelis est ei, id est, Deo Patri, qui fecit eum. De humanitate eius dicit, qui factus est ex semine David secundum carnem; non de divinitate, quae non est facta, sed genita a Patre, unius substantiae cum eo. Sicut Moyses, ait, fidelis est in domo sua. Praepositurus eum Moysi, secundum comparationem in lege sacerdotii, hunc sermonem induxit, asserens eum fidelem esse in domo sua. Fidelem, id est, devotum, defendentem ea quae sunt eius, non permittentem corrumpi: quae domus nos sumus, sicut in consequentibus dicit: Sicut Moyses fidelis fuit in domo sua, id est populo priore. Confestimque consecutus ostendit quomodo domus illius esse debeamus; ait enim: Quae domus sumus nos, si fiduciam et gloriam spei usque ad finem firmam retineamus; quia qui perseveraverit usque in finem, hic salvus erit . Domum enim dicit, pro his qui convocantur in ecclesia. Intulit, Dei domus sumus nos, factura Dei, creati in Christo Iesu. Nunc usque comparationem fecit de incarnatione Christi cum Moyse; dehinc se ad altiora eius narranda convertit, dicens: Amplioris enim gloriae iste prae Moyse digne habitus est, quanto ampliorem honorem habet domus, qui fabricavit illam. Non dixit, quanto maiorem habet honorem ab operibus artifex; sed quam domus, qui construxit eam. Vides quomodo non de templo dicit, sed de omni populo, primo, quem Moyses de Aegypto eduxit; et deinde de eo, quem Christus de diabolica servitute liberavit, sibique in domum acquisivit VERS. .---Omnis namque domus fabricatur ab aliquo; qui autem omnia creavit, Deus est. Hic factorem a factura discernit, utriusque domus auctorem Deum esse intelligi volens; sed aliter illius, cui Moyses praefuit; aliter illius, cui Christus dux esse et dominus cognoscitur. Ideo subsecutus ait: (VERS. , ) Et Moyses quidem fidelis erat in tota domo eius tanquam famulus in testimonium eorum quae dicenda erant; Christus vero tanquam filius in domo sua; quae domus sumus nos, si fiduciam et gloriam spei usque in finem firmam retineamus. Iste autem, id est, Iesus in paternas res sicut filius  ingreditur; ille autem, id est, Moyses, sicut famulus Dei. Hic iterum eos hortatur stare fortiter et non subrui; domus quippe Dei erimus, si fiduciam spei et gloriae usque in finem firmam retineamus. Bene dixit: fiduciam spei nostrae, quoniam bona omnia sanctis in hac vita in spe sunt, donec ad speciem pervenient perfectae beatitudinis; spe enim salvi facti sumus. Bona enim quae nobis promissa sunt, in hac poenali vita habere non possumus, nisi in spe, et illam patienter exspectantes usque in finem firmam. VERS. -.---Quapropter sicut dicit Spiritus sanctus: Hodie si vocem eius audieritis, ne obduretis corda vestra, usque: si introibunt in requiem meam. Locutus est beatus Apostolus de spe in superioribus, quia oportet nos sperare quae futura sunt. Spes autem quae videtur, non est spes. Historia vero, quam propheta hic rememorat, notissima est: Cum enim egressi essent de terra Aegypti, et multam viam perambulassent, et multa iudicia virtutis Dei accepissent in Aegypto, in mari Rubro, in eremo, consilium fecerun mittere speculatores, qui deberent inspicere naturam terrae, quae promissa est eis: illi vero pergentes reversi sunt, terram quidem valde mirantes, maiorem fructuum procreatricem esse dicebant; sed virorum inexpugnabilium esse illam provinciam et fortium. Israelitae vero ingrati et insensati, quos oportebat, ut recordarentur tantorum Dei beneficiorum, et quomodo eos clausos in medio tanti exercitus Aegyptiorum eripuit de periculo; et fluviorum fontes sine defectu donavit, et manna tribuit, et alia miracula, quae operatus est eis; et credita Deo, nec Deo crediderunt, nec horum aliquid rememorati sunt, sed timore perterriti dixerunt: Revertamur in Aegyptum. Deus igitur iratus est eis, quia sic cito obliti fuerunt beneficiorum Dei, mirabiliumque eius, iuravit ut non intraret generatio illa in requiem promissam olim patribus; et sic omnes perierunt in eremo, praeter  duos tantummodo. Tres itaque requies Apostolus memorat in hac epistola: unam sabbati, qua Dominus requievit ab operibus suis; secundam in Palestina, in quam Israelitae ingressi, requieturi erant ex miseria multa et laboribus; tertiam, quae vera est requies, hoc est, regnum coelorum, ad quam quos pervenire contigerit, revera requiescunt a laboribus et difficultatibus suis; de qua hic propheta loquitur, adversus Israelitas dicens. Hodie si vocem eius audieritis, ne obduretis corda vestra, ne similia patiamini, quia [Forte, quae vel qualia] progenitores vestri passi sunt, et privati sunt requie promissa. Aliquando enim audierunt patres vestri vocem illius per Moysen, et obdurati sunt. Ergo tunc per praeconem locutus est, quando obdurastis corda vestra. Per se nunc loquitur; mollescant corda vestra. Qui praecones ante se mittebat, ipse venire dignatus est: ore suo hic loquitur, qui loquebatur per ora prophetarum. Ad eius vero vocem, qui praeconem misit, et nunc per se clamabat, nolite claudere corda vestra. Recordamini quomodo obdurati sunt patres vestri, et quomodo non introierunt in requiem promissam, sed amaricati murmurantes contra Deum perierunt. Patres vestri erant qui perierunt, nolite imitari eos; patres vestri erant; sed si imitati eos non fueritis, patres vestri non erunt, quamvis de eis nati sitis, scientes quia Deus potens est de lapidibus suscitare filios Abrahae. Quadraginta annis offensus fui generationi huic. Multis modis est castigata; ipsi tamen semper corde erraverunt. Quadraginta diebus Dominus in deserto ieiunavit, cum triumpharet de eo per quem illi quadraginta annis murmuraverunt contra Deum in eremo; postque consummatam in passione et resurrectione totam victoriae gloriam quadraginta diebus fuit cum discipulis, antequam coelum ascenderet. Primis quadraginta diebus tentationem huius peregrinationis ostendit; posterioribus quadraginta diebus consolationem, quam sancti habituri sunt in patria. Corpus enim, id est Ecclesia, necesse est tentationes patiatur in hoc saeculo: sed non deest in illo consolatio, qui dixit: Ecce ego vobiscum sum usque ad consummationem saeculi. Quibus iuravi propter infidelitatem suam, non introisse in requiem meam. Loqui Deum, magnum est; quanto magis iurare. Iurationem confirmationem voluit fieri. Per quem iurat Deus, nisi per ipsum? Non enim habet maiorem per quem iuret. Per seipsum confirmat minas suas. Sicut verum est quod promittit, sic certum est quod minatur. Iuravit ut non intrarent in requiem ipsius; et tamen oportet intrare aliquos in requiem ipsius. Illis ergo reprobatis, nos intrabimus; quia si aliqui ex ramis propter dissimilitudinem et infidelitatem fracti sunt, nos propter fidem et humilitatem inseramur. Sequitur enim exhortatio apostolica ad populum de requie introeunda, dicit enim: Videte, fratres, ne forte sit in aliquo vestrum cor malum incredulitatis, discedendi a Deo vivo. Quippe per duritiam infidelitas nascitur, et sicut obdurata corpora et dura non obsequuntur manibus medicorum, sic et animae obduratae non obsequuntur verbo Dei. Si enim patres vestri, inquit, quia non speraverunt, sicut oportebat sperare, haec passi sunt quae leguntur in historia, cuius ante memoravimus, et perierunt in deserto propter duritiam cordis; multo amplius vobis talia timenda sunt, sicut illis acciderunt. Ad illos enim sermo iste factus est, qui in praesentia fuerunt vel futuri sunt, ideo dicit: hodie. Hodie namque semper est, donec constat mundus. Intrat enim plus dicere de hodie, et subiungit dicens:  Sed adhortamini vosmetipsos per singulos dies, donec hodie cognominetur, ut non obduretur quis ex vobis fallacia peccati. Hoc est, aedificate invicem, corrigite vosipsos, ne contingant vobis similia; ne obduretur quisquam ex vobis, decipiente peccato infidelitatis. Attendis quia infidelitas peccatum facit; sicut enim infidelitas malignam vitam procreat, sic etiam anima, quando in profundum malorum venerit, contemnit: contemptus  autem neque credere patitur, ut se a timore mortis perpetuae liberet. Deinde infert Apostolus: (VERS. ) Participes enim Christi effecti sumus. Quid est, participes effecti sumus Christi? Participamur ex eo, inquit, id est, facti sumus unum cum illo. Siquidem ipse caput est et nos membra, cohaeredes et concorporales illi secundum spiritalem hominem qui creatus est in ipso  Si tamen initium substantiae eius, usque ad finem firmam retinemus. Quid est initium substantiae? Fidem significat, per quam subsistimus, et Deo nati sumus in filios, et essentiales, ut ita dicam, facti sumus: quod diligentissime observandum est, ne cuiuslibet doctrinae macula corrumpamur. Deinde subinfert Apostolus adhuc de hodie dicere.  Dum dicitur, inquit, hodie si vocem eius audieritis, nolite obdurare corda vestra, quemadmodum in illa exacerbatione, usque: ex his quae audierunt. Hic vero Apostolus propheticum testimonium intrat explanare, quod superius posuit; dixit enim: Hodie si vocem eius audieritis, ne obduretis corda vestra, sicut in amaritudine obduratorum. Mentionem facit quorumdam infidelium; nonne eorum quorum cadavera prostrata sunt in deserto? Quod enim dicit quale est? Audierunt et illi, inquit, sicut et nos audimus; sed quid profuit illis sermo auditus? Non ergo putetis quia ex auditu tantum praedicationis introitus sit ad requiem Dei, quia et illi audierunt per Moysen; sed nihil utilitatis ex auditu habuerunt, quoniam nec crediderunt, nec sermo auditus fide contemperatus est. Discrevit eos qui crediderunt praedicationis verbo, ab illis qui non crediderunt: ait enim, sed non universi. Caleb vero et Iosue, quia non consenserunt infidelibus, effugerunt poenam quae illis illata est; nec hoc solum illis donatum est mortem evadere, qua caeteri perierunt, sed etiam datum est illis terram repromissionis intrare, eamque laudabiliter pro sua portione possidere. CAPUT IV.  VERS. .---Timeamus nos vero illorum perditionem, et iustum Dei iudicium metuamus. qui reddet unicuique secundum opera sua: requiem sempiternam fidem habentibus, eam tamen quae per dilectionem operatur; non credentibus itaque, poenam perpetuam. Ne forte relicta pollicitatione quam dedimus Deo in baptismo, iterum revertentes ad opera infidelitatis quae abdicavimus coram multis testibus. Unusquisque pro seipso laboret, ne forte minus dignus inveniatur introeundi in requiem Dei. (VERS. .) Etenim nobis nuntiatum est, quomodo intrare debeamus in requiem Dei, sicut et illis; nobis tamen per filium, illis vero per famulum. Confestimque verba exhortationis subiungit Apostolus, dicens: Ingredimur in requiem, qui credimus, quemadmodum dixit: Quibus iuravi in ira mea, si introibunt in requiem meam. Nos vero hortatur intrare in requiem, ne forte nobis dicatur sicut illis: Si introibunt, id est, non introibunt in requiem meam. Festinat enim ostendere aliam esse requiem, ad quam vocati sumus, id est, coelorum; nec nos dicit illam quae in Palaestina est intraturos; sed illos non intraturos, propter obdurationem, nec in Palaestinam nec in requiem coelestem. Addidit itaque de prima requie loqui, dicens: Et quidem operibus ab institutione mundi factis. Dixit enim quodam loco de die septima sic: Et requievit Deus die septima ab omnibus operibus suis. Confestimque de secunda subiunxit quae promissa est populo Dei: Et in ista, inquit, rursum: Si introibunt in requiem meam. Si vero coniunctio pro affirmatione, pro negatione, pro dubitatione accipi potest; superius vero pro negatione posita est, ubi ait propter incredulitatem illorum iurasse Deum, non introire eos in requiem promissam, addidit: Si introibunt, id est, non introibunt; hic vero potest intelligi pro affirmatione positum esse, quasi diceret: Si introibunt, bene habebunt; ideo addidit: Quoniam superest quosdam introire in illam. In illam videlicet quae in Palaestina fuit pauci intraverunt, id est, duo tantum, Caleb et Iosue, ex omnibus illis qui de Aegypto perrexerant. Proinde ait: Et hi quibus prioribus annuntiatum est, non introierunt propter incredulitatem; eos signans qui de Aegypto profecti sunt, quorum cadavera prostrata sunt in deserto. Deinde intrat de tertia, quae per Christum credentibus promissa est, quamvis obscure, disputare: Item, inquit, terminat diem quemdam, hodie in David dicendo, sicut post tantum temporis supra dictum est; hodie si vocem eius audieritis, nolite obdurare corda vestra. Nam si eis Iesus requiem praestitisset, nunquam de alia loqueretur. Hic ostendit tertiam  quamdam esse requiem, de qua David dixit: Hodie. Non illam significans ad quam Iesus populum introduxit, sed aliam quamdam esse multo excellentiorem illi, ad quam non typicus, sed verus Iesus introduxit eos qui sunt eius. Audiamus ob hoc certum sit [Chrys., unde hoc certum sit]. Post tantos annos, inquit, iterum dicit David: Hodie si vocem eius audieritis, nolite obdurare corda vestra. Si enim veram Iesus praestitisset requiem populo, cuius ductor fuit, neque  de alia requie David loqueretur postea. Certum est quia futurum est quosdam accipere requiem, quae per illam significata est, quae est in Palaestina, ad quam verus Iesus ducturus est populum suum. VERS. , .---Itaque relinquitur sabbatismus populo Dei. Qui enim ingressus est in requiem eius, etiam ipse requievit ab operibus suis, sicut a suis Deus. Requies vero Dei operum perfectio intelligenda est, dum sexto die finita primordiali rerum creatione, et in septimo cessavit a novarum creatione naturarum. Per illam vero requiem Dei quae aeterna est, nos ad aeternam studiose provocat requiem, quam sabbatismum nominavit, quia videlicet Iudaeis locutus est. Non dixit hoc loco requiem, sed sabbatismum; proprium nomen, ad quod gaudebant et concurrebant, sabbatismum regnum Dei vocans; sicut enim sabbato ab omnibus malis abstineri praecepit [Adde ex Chrys., et illa tantum fieri], quae ad obsequium Dei pertinent, quae sacerdotes efficiebant, et quae animam iuvabant, et nihil aliud. Nec talem sabbatum vult in regno Dei, ut iterum quis exinde revertatur ad opera laboriosa, sicut in sabbato carnali fecerunt; istud vero sabbatum Dei quicunque intrat, requievit perpetuo ab operibus suis, sicut a suis Deus. Volens itaque eos de resurrectione instruere et de requie sempiterna, hodie saepissime interposuit, ut nunquam desperarent se intraturos, quasi diceret: Si quisquam peccaverit, usquequo est hodie, spem habeat revertendi. Nullus igitur desperet usquequo vivit. VERS. .---Festinemus ergo ingredi in illam requiem, ut ne in idipsum incidat incredulitatis exemplum. Magna quidem res est fides et salutaris; et sine hac non est salvari possibile alicui, sicut dictum est: Sine fide impossibile est placere Deo; sed non sufficit sola haec: operari per dilectionem fidem necessarium est, et conversari digne Deo. Proinde etiam Paulus admonet eos qui dignationem mysteriorum suscipere meruerunt, dicens: Festinemus ingredi in illam requiem. Festinemus, inquit, quoniam non sufficit fides, sed debet addi et vita fidei condigna; et multum studium debet adhiberi, ne fides sit otiosa: Si enim terram intrare illi non meruerunt qui murmurati sunt contra Deum, quomodo nos coelum merebimur intrare indifferenter viventes sicut gentes? Opus est quippe omni volenti coelum possidere, fidem operibus bonis ornare. Nec hoc solum damni habet male vivens, quod [Suppl., non] intrat in regnum Dei; verum etiam, quod maioris est terroris, poenae perpetuae mancipari: ideo addidit: Ut ne in idipsum incidat incredulitatis exemplum. Eorum interitu qui perierunt in deserto terruit audientes, ne in illorum inciderent iudicium, quasi dixisset: Sufficienter ex parentibus nostris docemur ne in similia incidamus; ne eadem patiamur quae illi passi sunt; hoc est, in idipsum exemplum infidelitatis. Deinde ut maiorem peccantibus incuteret formidinem, subiungit: Vivus est enim, inquit, Dei sermo, et efficax, et penetrabilior omni gladio ancipiti. Hic ostendit eumdem nos habere iudicem, qui illos propter incredulitatem eorum damnavit; dixit enim: Vivus est sermo Dei. Sermo Dei, Filius est Dei, qui de seipso ait: Si quis sermonem meum servaverit, mortem non videbit in aeternum. Sicut illi, si servarent sermonem Dei, viverent terramque promissionis intrarent, sic et nos, si servaverimus sermonem eius, vivemus, requiemque coelestem intrabimus. Vivus est enim Dei sermo, et efficax, et penetrabilior omni gladio ancipiti. Gladius enim anceps potest membra dividere a corpore, et penetrare secreta et naturam carnis. Sed eo multo penetrabilior est sermo Dei, pertingens, ut ait Paulus, usque ad divisionem animae ac spiritus, compagum quippe et medullarum; et discretor est cogitationum etiam et intentionum cordis. Anima vivimus, spiritu intelligimus; vita nobis carnalis cum bestiis communis est;  ratio spiritalis cum angelis. Tam efficax est iudicium Dei, ut discernat inter carnalia peccata et spiritalia, quis quid cogitat animo, vel quo desiderio Deo serviat in corde. Tam penetrabilis est eius intuitus, ut omnia nostra quae agimus vel cogitamus, certius agnoscat quam nosmetipsi. Illum semper habemus testimonium actuum nostrorum vel cogitationum, quem iudicem habituri sumus. Timeamus eius praesentiam, cuius scientiam nullatenus effugere valebimus. Dixit enim, ut discretor sit sermo Dei, id est, providentia Dei, cogitationum et intentionum cordis: ostendens quia omnia nostra interiora vel exteriora diiudicabuntur ab eo, quia omnia nostra novit, et totum per totum penetrat hominem. Nec mirum si totus ubique totam suam agnoscit creaturam, sive spiritalem, sive corporalem, quia nihil quod factum est, sine eo factum est. Ideo addidit: Et non est ulla creatura invisibilis in conspectu eius. Omnia autem nuda et aperta sunt oculis eius. Hic maxime eos terruit, ne forte adhuc, inquit, in fide stantes non cum integra satisfactione perficiatis fidei opera, quae ipse quae in corde sunt discernit; ibi examinat, ubi considerat, reddens unicuique secundum opera sua. Et quid dicemus de hominibus? Ac si angelos dicas, ac si archangelos, ac si cherubim atque seraphim, ac si aliam quamlibet creaturam, omnia revelata sunt oculo eius, omnia aperta et manifesta. Quid est quod eum possit latere? Omnia nuda et aperta sunt oculis eius; ad quem nobis sermo. Quid est, ad quem nobis sermo est? Hoc est, ipsi reddituri sumus rationem actuum nostrorum. VERS. .---Habentes ergo pontificem magnum, qui penetravit coelos, Iesum Filium Dei. Paululum enim ante de divinitate eius disserens ait: Omnia nuda et aperta sunt oculis eius; nunc autem, quia de carne loquitur, de pontificatu disputat illius, qui semetipsum offerebat nostrae causa salutis; et quomodo prior omnium intrasset in requiem. Habemus enim pontificem magnum, qui penetravit coelos. Ergo Moyses ductor populi, cui promissa est requies transitoria, non intravit in requiem quam saepius populo promisit; iste vero sacerdos, melioris promissionis sponsor, viam faciens credentibus in se, primus intravit in requiem populo sibi credito promissam; ostendens eum magnum sacerdotem, quia sempiternum habet sacerdotium, semper vivus ad interpellandum pro nobis: et hunc ipsum Filium Dei ostendens, dum dixit: Iesum Filium Dei, quod nusquam de Moyse dicere voluit; sed eum famulum proferebat in superioribus, testificans eum sub nomine Iesu, quod nomen angelus, a Deo directus virgini annuntiavit Filium Dei esse verum, et ideo magnum sacerdotem.  Teneamus confessionem. Non enim habemus pontificem, qui non possit compati infirmitatibus nostris. Qualem confessionem dicit? Quoniam Filius Dei est; quoniam Christus Deus est; quoniam passus est, sepultus est, resurrexit tertia die, ascendit in coelum, sedet ad dexteram Dei Patris, inde venturus iudicare vivos et mortuos; per quem omnia bona habemus, redemptionem, resurrectionem, haereditatem cum eo sempiternam. Haec confiteamur. Quia vero haec vera sunt manifestissime ex eo quod pontifex est, in interiora velaminis constitutus intrat in sanguine aspersus proprio, non alieno, sicut pontifices priores, qui sanguine vaccae rufae aspergebantur. Non enim habemus pontificem, qui non possit compati infirmitatibus nostris. Non, inquit, ignorat quae nostra sunt; venit enim per viam humanae conditionis; per omnia sine peccato, nihil secum afferens, unde morti debitor esset, sicut ipse in Evangelio testatur dicens: Venit enim princeps huius mundi, et in me non habet quidquam. Multi pontifices ignorant eos qui in tribulationibus constituti sunt, neque quae sit tribulatio in quolibet, sciunt. Impossibile quippe est scire afflictiones delictorum ei qui experimentum afflictionis non habuit, et sensibiliter omnia sustinuit [Chrys., non sustinuit]. Pontifex enim noster competenter omnia sustinuit, quae fuerunt humanae miseriae illata post peccatum primi hominis; et tunc in interiora velaminis, ad thronum paternae maiestatis ascendit. Tentatum autem per omnia pro similitudine carnis absque peccato. Tentatus siquidem diversis modis, sed non superatus; in tribulationibus probatus, ubique victor gloriosus. Tentatus est siquidem pro similitudine carnis absque  peccato. Similitudinem itaque carnis peccati habuit; quae tamen caro illius absque omni peccato fuit. Haec est tentatio qua tentatus est: persecutionem plurimorum passus est, sputa suscepit, accusatus est, detractionem sustinuit, calumnias passus est, repulsus est a propria gente, in finem crucifixus est. Iuxta similitudinem, inquit, sine peccato. Dum dicit, in similitudine carnis, hoc non dicit, quia similitudo carnis fuit in eo, sed quia carnem suscepit veram. Quare ergo dixit, in similitudine carnis? Natura vera quam suscepit, similis est carni nostrae; peccata vero nequaquam habuit, quae nostra caro de parentibus contraxit; quia tale fuit originale peccatum in carne primi hominis, ut inde et poena et remedium fieri potuisset. Poena et peccatum in omni humano genere, praeter in Christo, in quo solo salus et remedium fuit. Non enim praeiudicata est caro peccatrix, ut inde remedium fieri non potuisset. Praesciebat potentia Dei, qualiter ex eadem massa iustitiae, aequitatis et misericordiae pietas provenire potuisset VERS. .---Adeamus ergo cum fiducia ad thronum gratiae, ut misericordiam consequamur, et gratiam inveniamus in auxilio opportuno. Adeamus ergo cum fiducia, hoc est, adeamus per fidem ad thronum gratiae eius, habeamus, quamvis peccatores simus,... per eius gratiam recuperare posse, si tamen fructus dignos fecerimus poenitentiae, et fidem firmam usque in finem retineamus. Nunc verus sedet pontifex noster Iesus Filius Dei in throno gratiae, paratus indulgere peccatis nostris in hoc opportuno auxilio. Nunc vero opportunum tempus est auxilii et misericordiae illius, sicut iste Doctor egregius alio loco dixit: Ecce nunc tempus acceptabile, ecce nunc dies salutis (II Cor. VI, ). Et propheta multo ante hoc auxilii opportuni tempus significans, Tempore, inquit, opportuno audivi te, et in die salutis adiuvi te. Namque et nunc post baptismum peccantes invenire misericordiam, si poenitentiam egerint, gratia est illius, qui sedet in throno gratiae. Quod vero opportunus factus est pro nobis, magnum est humilitatis indicium, quam ex nostra suscepit natura; non suae substantiae, quam habet triumphaliter cum Patre, cui nos fidem cum fiducia bonitatis suae afferamus, hoc opportuno tempore, cum sedet in gratiae throno, et omnia tribuit quae nobis ad salutem provenire certissimum est. Modo tempus est donorum; nemo de seipso desperet. Timeamus thronum aequitatis eius, cum venerit diiudicare omnia secundum iustitiam: et tunc erit desperationis tempus nunc nolentibus converti ad sedem gratiae, cum thalamus erit clausus, tantumque cum sponso remanent, qui lucentes bonis operibus ferent lampades. CAPUT V.  VERS. .---Omnis namque pontifex ex hominibus assumptus, pro hominibus constituitur in his quae sunt ad Deum. Vult ostendere iam beatus Paulus quomodo multo melius est testamentum hoc quam vetus, quia nihil est in hoc imaginarium, ut puta, non templum corporale, non victimae carnales, non observationes legales, sed altiora et perfectiora omnia, quia totum quidquid est in spiritalibus huius testamenti ratio est. Sed quia spiritalia non sic introducunt infirmos, sicut corporalia, de corporalibus enim incipiebat disputare dicens: Omnis namque pontifex ex hominibus assumptus, pro hominibus constituitur. Definit enim tempus, primum quid sit pontifex, et demonstrat quae pertineant ad pontificem, et quid sit eius ministerium, et quae sint signa pontificatus; id est, ut offerat dona et sacrificia pro peccatis, et ut condolere possit his qui ignorant et errant: quoniam et ipse circumdatus est infirmitate. Oportebat enim de excellentibus terrenis fidem facere, ut ad excellentiora spiritalia pervenire possint, et ut consuetudo sacerdotium more qui in lege fuit, ad altius, id est Christi, sacerdotium eos perduceret, qui adhuc infirmati fuerunt. Et propter modum carnalis pontificis introducit. Pontificis itaque officium est, inter Deum stare et populum; Deum deprecari pro populi delictis. Hoc etenim Christus fecit, seipsum offerens pro peccatis nostris, semper vivus ad interpellandum pro  nobis; semel ab hominibus assumptus, sed semper pro hominibus interpellandus. Ponit hic Apostolus quaedam communia cum Christo, cum sacerdotibus; quaedam vero altiora, quod itaque ait: Omnis namque pontifex ex hominibus assumptus; hoc commune est. Pro hominibus constituitur; et hoc: ut offerat dona et sacrificia pro peccatis; et hoc, sed non totum. Reliqua vero non sunt communia: Qui potest condolere his qui ignoranter peccant; hic iam excellentia est, de qua superius in priori sententia latius disputavit. Quod vero adiunxit: Et propterea debet, quemadmodum et pro populo, ita etiam pro semetipso offerre pro peccatis, hoc vero ad sacerdotes legales magis pertinet, quam ad Christum. Nisi forte quis dicat unum esse corpus Christi, Ecclesiam; et dum offert pro Ecclesia, pro suis etiam membris offerat. Sed haec violenta interpretatio videri potest. Deinde disputare aggreditur, quomodo quis ad sacerdotium accedere debeat. Nec quisquam, ait, sumit sibi honorem, sed qui vocatur a Deo tanquam Aaron. Hic etiam percutit sacerdotes honoris cupidos et sacerdotii avidos: non pro salute populi, sed pro ambitione saeculi. Igitur Aaron vocatus est a Deo; signo florentis virgae demonstratus est sacerdotem a Deo esse electum: etiam et incendio eorum qui eius pontificatui invidere voluerunt. VERS. .---Sic et Christus non semetipsum clarificavit, ut pontifex fieret, sed qui locutus est ad eum: Filius meus es tu, ego hodie genui te. Hoc est quod in Evangelio ipse ait: Non enim a meipso veni, sed ille me misit. Et iterum: Si ego glorifico meipsum, gloria mea nihil est; est enim Pater, qui glorificat me. Notandum quod glorificare, et honorare, et clarificare, tria quidem verba, sed una res est quod Graece dicitur doxaxin, sed interpretatum varie aliter atque aliter positum in Latino. Quod in Evangelio dictum est glorifico, hic Apostolus clarificationem nominat. Clarificatus est ergo Filius a Patre, quando super baptizatum vox Patris audita est de coelis: Hic est Filius meus dilectus, in quo mihi bene complacuit. Quae clarificatio sive glorificatio multo ante per Prophetam, Spiritu sancto inspirante, praedicta est: Dominus dixit ad me: Filius meus es tu, ego hodie genui te. Dominum significat Patrem. Attendamus autem, quod posuit: Dixit ad me: Filius meus es tu; quod ei etiam dicturus erat post baptismum: Hic est Filius meus dilectus, in quo mihi complacui. Hoc itaque, ut Christum unam personam sentires et unigenitum Dei Filium, adiecit. Ego hodie genui te. Hoc iam nihil habet commune cum caeteris, qui filii dicuntur, quia sacerdotes appellantur, de quibus dictum est: Ego dixi: Dii estis, et filii Excelsi omnes ; sed totum est unigeniti Filii proprium. VERS. .---Quemadmodum et in alio loco dicit: Tu es sacerdos in aeternum, secundum ordinem Melchisedech. Melchisedech secundum legalia mandata non fuit sacerdos, sed secundum singularis sacerdotii dignitatem; panem offerens Deo et vinum, non brutorum animalium sanguinem: in cuius ordine sacerdotii Christus factus est sacerdos, non temporalis, sed aeternus; ad quem hoc dictum est: Tu es sacerdos in aeternum secundum ordinem Melchisedech. Omnes enim sub lege erant sacerdotes; iste solus secundum ordinem Melchisedech, ex eo quod natus est de utero virginali ante luciferum; non secundum id quod natus est ex Patre Deus apud Patrem coaeter nus gignenti et consubstantialis: sed sacerdos propter carnem quam assumpsit, aut propter victimam quam pro nobis offerebat, a nobis susceptam, id est, carnem et sanguinem suum: de qua victima ipse in Evangelio ait: Nisi manducaveritis carnem Filii hominis, et biberitis eius sanguinem, non habebitis vitam in vobis. Sed in ista carne et sanguine nil cruentum, nil corruptibile mens humana concipiat; ne, sicut dicit Apostolus, qui enim corpus Domini manducat indigne, iudicium sibi manducat , sed vivificatricem substantiam atque salutarem in pane et vino, per quae, si digne sumitur, nobis est peccatorum remissio et regni Dei possessio collata. Huius ordinem sacrificii per mysticam similitudinem Melchisedech iustissimus rex instituit, quando Domino panis et vini fructus obtulit. Constat enim pecudum victimam periisse, quae fuerunt ordinis Aaron, non Melchisedech: sed hoc manere potius institutum, quod toto orbe in sacramentorum erogatione celebratur. Sacerdos  autem praecipue dicitur Christus, qui semel se pro nobis obtulit immolandum, sicut semel de Melchisedech in sancta legitur Scriptura, et eius sacerdotio. In aeternum vero cum dicitur, ipse significatur Dominus Christus, qui permanet in gloria sempiterna. VERS. .---Qui in diebus carnis suae preces supplicationesque ad eum, qui possit salvum illum a morte facere, cum clamore valido et lacrymis offerens exauditus est pro sua reverentia. Quid vero in sacerdotio noster pontifex egisset, certius hic exprimit Apostolus dicens: Qui in diebus carnis suae; dies quippe carnis Domini nostri, dies sunt in quibus carnem assumpsit; in quibus tentatus est, passus est; in quibus preces supplicationesque ad eum qui possit illum salvum facere a morte, offerebat. Totum vero quidquid egit Christus in carne, preces sunt et supplicationes pro peccatis humani generis. Sancta vero sanguinis eius effusio clamor validus est, in quo exauditus est a Deo Patre pro reverentia eiusdem passionis suae, sine peccato, nostrae salutis causa, perpessus est. Qui nullum habens peccatum, peccatum pro nobis factus est, id est, oblatio pro peccatis nostris. Hoc enim totum in magna reverentia et perfectissima charitate peregit, qui prior dilexit nos et tradidit semetipsum pro nobis hostiam Deo acceptabilem; qui ideo exauditus est a Deo, quia hostiam acceptabilem obtulit Deo, id est, seipsum. Simile est itaque, quod hic dicitur: Qui preces supplicationesque ad eum, qui possit salvum facere illum a morte, cum clamore valido et lacrymis offerens, ei, quod in Evangelio legitur eum dixisse: Pater, si fieri potest, transfer a me calicem istum, verumtamen non mea voluntas, sed tua fiat; quia non venit facere voluntatem suam, sed eius qui misit illum. Voluntatem paternae dispensationis praeposuit voluntati carnis suae, ut veram ostenderet in seipso humanitatis nostrae naturam. Beatus Paulus hic dicit preces eum et supplicationes fundere, non timore mortis, sed nostrae causa salutis. Unde alio loco dicit etiam, sanguinem Christi melius clamasse pro nobis, quam sanguinem Abel, qui ad accusandum fraternum scelus de terra clamavit; Christi vero sanguis ad interpellandum pro nobis de terra clamat ad Patrem. VERS. -.---Et quidem, cum esset Filius Dei, didicit ex his quae passus est, obedientiam: et consummatus factus est omnibus obtemperantibus sibi causa salutis aeternae; appellatus a Deo pontifex iuxta ordinem Melchisedech. De similitudine pontificatus Melchisedech superius dictum satis arbitror. Nunc videamus quid vult intelligi Apostolus in eo quod ait: Qui cum esset Filius Dei, didicit ex his quae passus est, obedientiam. Hanc obedientiam quam hic didicisse Filium Dei dicit, hoc est, voluntarie suscepisse, alio quoque loco ostendit, ubi ait: Factus est obediens Patri usque ad mortem, mortem autem crucis, propter quod et Deus exaltavit illum. In eo vero, quod ait: Consummatus factus est omnibus obtemperantibus sibi causa salutis aeternae. Consummatus, id est, perfectus; ostendit quantum lucrum sit eius passio, quae omnibus credentibus sufficit ad salutem sempiternam. Igitur si obedientia Filii causa est salutis humanae, quanta nobis necessitas est obedire Deo, ut digni inveniamur eius salutis quam nobis per Filium proprium perdonavit? VERS. .---De quo grandis sermo nobis est, et ininterpretabilis ad dicendum; quoniam imbecilles facti estis ad audiendum. Causam enim reddit cur esset sermo quem de Filio incarnato instituit, difficilis ad interpretandum: id est, quia illi imbecilles erant et fragili sensu ad intelligendum profunda Dei mysteria. Qui etiam pro tempore magistri debuerant esse, facti sunt, quibus lac opus est, non solidus cibus. Illa difficultas interpretandi in illorum fuit tarditate, non in apostolica sapientia, cui revelata sunt mysteria a saeculis abscondita, sicut in Epistola ad Ephesios plenissime demonstrat (Ephes. III, ). Deinde subiunxit: Etenim cum deberetis magistri esse propter tempus, rursum indigetis, ut vos doceamini quae sunt elementa exordii sermonum Dei: et facti estis, quibus lacte opus sit, non solido cibo. Ad eos igitur loquitur qui exercitatum sensum per legem et prophetas de adventu Christi et gratia quae per eum credentibus allata est, habere debuerunt; qui etiam magisterio aliis per mysteria Dei quae data sunt illis, poterant esse si credidissent. Nunc autem tales facti sunt ut infantes, quibus prima elementa litterarum traduntur  ad legendum. Dum illorum fuit fortes esse in fide et alacres in scientia, ad percipiendum solidum sapientiae cibum qui est perfectorum, nunc facti sunt quibus est lacte opus. Lac enim humilem sermonem vocat, quo eos indiguisse testatur, qui etiam ad altiora mysteriorum Dei secreta ascendere non poterant. Exempli gratia, qui non potest intelligere quod evangelista ait: Verbum caro factum est, quomodo potest ad altitudinem eius sermonis pervenire, ubi ait: In principio erat Verbum, et Verbum erat apud Deum, et Deus erat Verbum. VERS. , .---Omnis enim qui lactis est particeps, expers factus est sermonis iustitiae. Parvulus enim est. Perfectorum autem est solidus cibus: eorum autem qui exercitatos habent sensus ad discretionem boni ac mali. Palatus enim sapores discernit ciborum: anima vero variarum probat sermones doctrinarum, de quibus in sequentibus huius epistolae dicit: Doctrinis variis nolite abduci. Sicut enim parvulus inter cibum et cibum discernere nescit, et saepe in noxiis sumendis periclitatur, si non prohibeatur a seniore, ita indoctus quisque discretionem doctrinarum nescit, facile decipitur, et in via erroris periclitatur. Quod in lacte et solido cibo, hoc in indocto et sapiente differt; sicut lac parvulis congruit, et solidus cibus aetate perfectis, ita indoctis humilis sermo, et sapientibus arcanum Dei mysterium nosse convenit, qui exercitatos videntur habere sensus. Quomodo igitur poterunt sensus nostri exercitati esse? utique ex usu et frequenti lectione sanctarum Scripturarum. Unde beatum virum Psalmista dicit esse, qui in lege Domini meditabitur die ac nocte. CAPUT VI.  VERS. .---Quapropter intermittentes inchoationis Christi sermonem ad perfectionem feramur. Quapropter, id est, quia exercitatos sensus in lege Domini decet vos habere, intermittamus inchoationis Christi ....... nisi fidei initium. Sicut enim eum qui in doctrinam litterarum adducitur, elementa oportet primum audire, sic et Christianus primo omnium de fide catholica erudiri debet, quod est fundamentum salutis nostrae. Si autem opus habet de fide doceri, necdum fundamentum habet; firmum enim et fixum esse oportet hoc fundamentum in corde Christiani, ut inde dignus fiat ad perfectionem aliarum transferri virtutum. Si autem quisquam verbum veritatis audivit, et baptizatus est, et post annos aliquot de fide iterum audire opus habet, quia credere oportet eum de resurrectione et futuro saeculo, necdum fundamentum habet; rursum initium Christianitatis quaerit, quia fides fundamentum est; caetera vero superaedificationes, quod beatus Paulus sequentibus verbis ostendit, dicendo: Non rursum iacientes fundamentum poenitentiae ab operibus mortuis et fidei ad Deum. Perfectum enim illum vocamus, qui cum fide vitam habet rectam. Si autem horum unumquodlibet deerit, perfectus non erit; si vero ambo desunt, merito parvulus dici potest; et quasi infans litteris, sic etiam iste in fide iterum erudiendus est. Latenter autem legem infirmare vult, et ad gratiam Christi suos revocare auditores. Qui autem ad virtutem iturus est, primum malitiam debet culpare et abiicere, et opera mortis per poenitentiam purgare, et sic accedere ad Deum. VERS. .---Baptismatum doctrinam [Ita Codex; leg. doctrinae], impositionis quoque manuum et resurrectionis mortuorum et iudicii aeterni. Non enim sufficit poenitentia mundos facere peccatores, nisi confestim baptizentur, sicut in Actibus apostolorum beatum Petrum respondisse legitur: Poenitentiam agite, fratres, et baptizetur unusquisque vestrum in nomine Iesu. Quia quod impossibile est operari hominem per se, hoc per Dei gratiam in baptismate potest accipere. Quid est enim, baptismatum doctrina? Non tanquam multorum baptismatum debet intelligi, sed unius; quia sicut una fides est, ita unum et baptisma est; sed pro varietate accipientium baptismatum dixit. Impositionis quoque manuum, per quam Spiritus sanctus accipi potest. Creditur quod post baptismum ad confirmationem unitatis in Ecclesia Christi a pontificibus fieri solet. His igitur perfecte in Ecclesia perceptis,  fides resurrectionis et iudicii futuri habenda est. Vivere quippe sicut angeli et nullius egere eorum, quae in ista vita sunt; huius vitae promissio nobis facta est per Spiritum sanctum. Fructus autem huius promissionis, eiusdem praesentia vitae est; quae duo, id est, fides et iudicium, semel baptizato restant, non iterum baptizari. VERS. .---Et hoc faciemus, siquidem permiserit Deus. In hac fide quippe baptismatis, et resurrectionis, et iudicii futuri vos, Deo permittente, pleniter instruimus. Ne vero ullatenus, qui secundum vel tertium aestimaret post peccata posse fieri baptisma, mox subiungit, dicens: Impossibile est enim eos qui semel sunt illuminati, gustaverunt etiam donum coeleste, et participes sunt facti Spiritus sancti, gustaverunt nihilominus bonum Dei verbum, virtutesque saeculi futuri, et lapsi sunt, renovari rursum ad poenitentiam, rursum crucifigentes sibimetipsis Filium Dei, et ostentui habentes. Impossibile est, inquit, non difficile. Impossibile est, inquit. In desperationem eos misit, secundo baptizari posse: quia impossibile est quod fieri non potest; difficile vero quod, quamvis cum labore, fieri tamen potest. Si semel, inquit, illuminati estis per gratiam sancti Spiritus, et gustastis donum coeleste, hoc est, remissionem peccatorum accepistis, et participes facti estis Spiritus sancti, in distributione donorum Dei, quae in Epistola ad Corinthios beatus Paulus enumerat; et bonum gustastis verbum Dei, hic doctrinam dicit evangelicam; et virtutes venturi saeculi cognovistis: quae est revelatio futuri saeculi, nisi resurrectio et vita beata quae sanctis promittitur? Haec omnia in doctrina fidei, in gratia Dei per baptismum illuminati accepistis et cognovistis. Scitote certissime, si in peccatis iterum cadetis, impossibile esse vos renovari iterum ad poenitentiam. Quid ergo? Exclusa est poenitentia post baptismum? Absit, sed renovatio per sacri baptismatis lavacrum secunda vice fieri non potest. Renovari, dixit, hoc est, novum fieri. Novum quippe facere hominem sacri baptismatis est, de quo Propheta ait: Renovabitur sicut aquilae iuventus tua. Cuius virtus, id est, baptismatis sacri, in cruce et sepultura Christi constat. Proinde subiunxit: Rursum crucifigentes sibimetipsis Filium Dei, et ostentui habentes. Hoc est, vetus homo noster simul crucifixus est cum Christo; sicut alio ait loco: Conformes enim facti sumus mortis eius; et iterum: Consepulti enim estis ei per baptismum in morte. Sicut enim impossibile est secundo crucifigi Christum, hoc est, ostentui eum habere. Qui secundo se baptizari posse putat, secundo Christum crucifigere quaerit; qui si crucifixus est, et mortuus, et victor mortis resurrexit, atque cum triumpho gloriae coelos ascendit. Sicut enim semel Christus mortuus est carne in cruce, sic nos semel morimur in baptismate; non carne, sed peccato; atque sicut ille iterum mori non poterit, ita nos baptizari non possumus, nisi fortasse lacrymis poenitentiae, non lavacri regeneratione. Quid est ergo? inquis; non est poenitentia? Est utique poenitentia, sed baptisma aliud non est; poenitentia vero est, et multam habet fortitudinem etiam in eum qui peccatis valde demersus est. Si voluerit, potest eum liberare ex onere peccatorum, et periclitantem in tuto constituere, ac si ad ipsum fundum iniquitatis pervenerit: et hoc ex multis manifestum est testimoniis. Ideo addidit: Nunquid enim qui cadet, non resurget, aut qui avertitur, non revertetur. Quale ergo est istud medicamentum poenitentiae, aut qualiter conficitur? Primum exculpando propria peccata: Iniquitatem, inquit, meam non celavi, et pronuntiabo adversum me iniquitatem meam Domino, et tu abstulisti impietatem cordis mei. Secundo, multa humilitate plangere peccata sua, fructusque dignos exinde facere poenitentiae, quatenus nullatenus in eadem iterum corruat peccata. Deinde multis eleemosynis redimere se incipiat, qui saeculi habeat potestatem, sicut scriptum est: Divitiae viri redemptio animae illius. Postremo opus est nulli irasci, neque malum pro malo reddere, omnibus dimittere peccantibus in se, dicente ipsa Veritate: Dimittite, et dimittetur vobis. VERS. , .---Terra enim saepe venientem super se imbrem bibens, et germinans herbam opportunam , a quibus colitur, accipit benedictionem a Deo. Proferens autem spinas et tribulos reproba est, et maledicto proxima, cuius consummatio in combustionem.  Cum timore autem audiamus sermones Dei. Non sunt hae minae Pauli; non sunt hominis verba; sancti Spiritus sunt, Christi sunt loquentis in Paulo. Comparationem hic fecit de proficiente anima in doctrina Dei, et negligenti salutem suam. Fructiferae terrae, coelestibusque imbribus irrigatae adaequavit proficientem animam in floribus sanctorum germinum dicens: Terra enim saepe venientem super se imbrem bibens. Hic declarat quod hi ad quos ei sermo fuit, susceperunt et combiberunt verbum coelestis doctrinae, et saepius per legem, per prophetas perceperunt, et nec sic prompti facti sunt germina fidei proferre. Adhuc addidit de bona terra, in quam cecidit semen verbi Dei, germinans, ait, herbam opportunam. Nihil sic opportunum, sicut fides in Filium Dei et vita optima. Haec vero talis terra accipit benedictionem a Deo, ut ferat trigesimum, sexagesimum, etiam et centesimum fructum. Et hoc notandum est quod omnis abundantia in frugibus terrae, in fructibus arborum aliter nisi per Dei benedictionem cultoribus ad voluntatem respicere poterit; neque enim agricolarum fuit terram excitare ad fructus, sed imperium Dei, sicut alibi idem beatus Paulus ait: Ego plantavi, Apollo rigavit, sed Deus incrementum dat. Hoc ergo de anima florenti in virtutibus et Dei benedictione digne protulit exemplum, moxque subiunxit aliud paradigma de ea quae suam negligit salutem, dicens: Proferens autem spinas et tribulos, reproba est, et maledicto proxima, cuius consummatio in combustionem. Quis namque est ab istis spinis mundus? Ac si essemus mundi, neque sic praesumptuosos nos oportet esse, sed timere et tremere, ne forte pullulent in nobis spinae peccatorum. Quomodo anima vel caro spinis plena superbire poterit? Nunquid non maiori sollicitudine exstirpare eas opus haberet? Quae sunt ergo spinae? Audiamus Christum de spinis dicentem, quia cura saeculi huius et deceptio divitiarum praefocant verbum, et infructuosum efficitur. Proferens, dixit, spinas, non generans, maledictioni proxima est. O quantam habet consolationem hic sermo! Maledictioni, inquit, proxima, non maledictio. Qui autem necdum in maledictionem incidit, sed proximitatem; et longe fieri poterit. Et non hoc solum consolatus est, sed etiam in eo quod sequitur. Non dixit: Reproba et maledictioni proxima, quae comburetur. Sed quid? Cuius consummatio in combustionem. Haec combustio non erit, nisi quis usque in finem permaneat in peccatis suis. Quia in quacunque die conversus fuerit peccator, vita vivet, et non morietur. Si vero abscindamus spinas per poenitentiam, poterimus mille bonis perfrui, et fieri probabiles, et benedictionis Dei participes. Postquam autem increpavit eos sufficienter, et terruit, et percutit, curat eos iterum, ne desperatos faciat; neque in omnibus adulatur, neque in omnibus percutit. Nec haec dicimus veluti putantes vos spinis plenos, sed timentes ne tales efficiamini. Melius est enim verbis vos terrere, ne rebus ipsis doleatis. VERS. .---Confidimus autem, dilectissimi, de vobis meliora et viciniora salutis, tametsi ita loquimur. Quia beatus Paulus non habuit unde eos ad quos scripsit de praesente laudaret, incipit eis de spe futurorum praedicare dicens: Confidimus, fratres, de vobis meliora et viciniora salutis, quamvis ita dicamus. Quasi dixisset: Optima quaedam de vobis confidimus. et quae saluti vestrae proficiant; non utique, quod superius dixi de reproba terra et combustione proxima, non de vobis hoc dicimus, quia meliora de vobis credimus. Adduxit quoque eis in memoriam praeterita, ut ex praeteritis eos alliceret ad bona quaeque, ideo subiunxit: Non enim iniustus Deus, ut obliviscatur operis vestri, et dilectionis quam ostendistis in nomine ipsius, qui ministrastis sanctis et ministratis. Ecce quomodo recreavit animas eorum, et confortavit, antiqua eis in mentem revocans: tunc fecit eos, ut non aestimarent oblivisci Deum, et praeterita eius beneficia in eos; necesse est enim eum peccare, cui spes deerit futura. Deinde hortatur eos omnibus modis sperare futura; eum enim qui desperat de praesentibus beneficiis Dei, quod a Deo non habeat, de futuris quis poterit eum confortare? Simile quid Galatis improperat dicens: Currebatis bene: quis vos fascinavit? Atque iterum: Tanta enim passi estis sine causa: ut praesens mitigaret eamdem sententiam, mox  subiunxit: si tamen sine causa. Sic etiam hoc loco temperavit sententiam suam dicens: Non enim iniustus Deus, ut obliviscatur operis vestri, dum tantam charitatem ostendistis in sanctis. Volumus enim vos imitari eos qui per fidem et patientiam haereditati sunt promissiones. Quale vero desiderium haberet de salute eorum, sequenti ostendit allegatione dicens: Cupimus enim unumquemque vestrum eamdem ostentare sollicitudinem ad expletionem spei usque in finem. Ut non segnes efficiamini. Desideramus vero, inquit, non tantum circa verba, sed etiam in virtutibus conversari. Non quasi priora vestra culpantes, sed ut de futuris solliciti sitis, admonentes; hoc est, quales fuistis primum, tales vos cupimus et modo esse et in futurum. Et non dixit, volo; quod est auctoritatis doctrinae: sed, quod erat paternae dilectionis, hoc est, cupimus unumquemque vestrum eamdem quam olim habuistis sollicitudinem ad expletionem spei habere in aeternam resurrectionem. Verum imitatores eorum, qui fide et patientia haereditabunt promissiones. Hortatur enim auditores suos ut fide non ficta et patientia perfecta exspectent promissiones Dei, et haereditates, quas sanctis suis promisit. Et hoc firmius exemplis corroborare nititur, dum dicitur: VERS. -.---Abrahae namque promittens Deus, quoniam neminem habuit per quem iuraret maiorem, iuravit per semetipsum, dicens: Benedicens benedicam te, et multiplicans multiplicabo te. Et sic longanimiter ferens adeptus est promissionem. Mira est sapientia beati Pauli: per vices enim laudibus extollit eos ad quos scribit; per vices terroribus antecedentis historiae terret eos, ne infideles essent, et minus creduli promissioni Dei; per vices vero eorum exemplis hortatur ad patientiam et fidem. Et ut indubitanter credant, non solum Deo dicente, verum etiam iurante per semetipsum. Et dum ei multa suppeterent exempla sanctorum, qui per patientiam haereditarent promissiones Dei, praecipue fidelis Abraham, propter dignitatem personae suae, et propter quod maxime in eo istud contigerit. Qui longanimiter ferens adeptus est in filiis suis promissiones, non modo praeteriti temporis, quae in populo Dei impletae sunt, magis etiam in futurum pronuntians in filios fidei Abrahae; cuius filii sunt quos bonitas Dei de lapidibus gentium suscitavit, et fecit eos in fide esse filios Abrahae. Promissionem Dei cooperata est longanimitas audientis, et exspectantis haereditatem promissam; quam quidem pusillanimes et incredibiles verbis Dei non fuerunt adepti, sed plurima illorum in deserto periit multitudo. Quam impium est, Deo iurante, non credere! Iuravit enim per semetipsum, quia neminem habuit maiorem per quem iuraret. Potest hic persona, in hoc iuramento, Dei Patris intelligi, qui de Filio suo eidem patriarchae promisit dicens: Et in semine tuo benedicentur omnes gentes. Non dicit in seminibus, ut beatus Paulus in alia demonstrat epistola; sed, in semine tuo, hoc est, Christo. Iurat enim et idem Christus in Evangelio dicens: Amen, amen, dico vobis, et ipse per seipsum, quia nec ipse habuit maiorem, per quem iuraret. Benedicens benedicam te. Hoc est, in stellis coeli, per quas sancti designantur de eius semine futuri..... Multiplicans multiplicabo te; et hoc in arena maris, per quam peccatores populi illius designari possunt. Utraque enim Dominum dixisse legitur, ubi ait: Et erit semen tuum sicut stellae coeli, et sicut arena, quae est in littore maris. VERS. .---Homines enim per maiorem sui iurant, et omnis controversiae eorum finis ad confirmationem est iuramentum. Si igitur hominum in futurum credendum est, de quibus dicitur a propheta: Omnis homo mendax, quanto magis Dei iuramento credi debet, qui est veritas, qui nec falli, nec mentiri potest? Homines enim per maiorem sui iurant, et omnis controversiae eorum finis ad confirmationem est iuramentum; prout si diceret: Ex hoc solvitur totius controversiae disceptatio, non unius cuiuslibet, sed totius. Oportebat quidem sine iuramento credere Deo, sed iurare Deum, dicit. In quo abundantius volens Deus ostendere pollicitationem haeredibus, immobilitatemque consilii sui; propterea etiam huius repromissionis mentionem facit, quae ad nos commune facta est. Interposuit iusiurandum. Quoniam enim apud homines hoc videtur fidele esse, cum  iuramentum interfuit controversiis eorum. Non aequale est hominem per se iurare, et Deum; homo enim sui potestatem non habet; Deus autem potestatem habet omnium quae sunt. Sed quia incredulum est genus humanum, condescendit ad nos; sicut enim iurat propter nos, quamvis indignum ei sit non credi, sicuti superius dictum est: et didicit ex his quae passus est, quoniam homines hoc putant maxime esse dignum fide, ut experimentum quis transeat ad fidem. VERS. , .---Ut per duas res immobiles, quibus impossibile est mentiri Deum, fortissimum solatium habemus, qui confugimus ad tenendam propositam spem, quam sicut anchoram habemus animae tutam ac firmam. Duas res dixit: Dei Patris promissiones de Filio suo, et adventum Filii in hunc mundum pro salute nostra. Proposita vero spes veritas est rerum gestarum quae patriarchis promissae sunt et redditae, ut ex transactis futura credamus. Quam spem sicut anchoram, inquit, animae tutam et firmam. Sicut anchora, iactata navi, non permittit eam circumferri, licet venti commoveant eam, sed iactata firmam facit navem; sic et fides spe roborata introducit nos in rerum speciem, quam modo fide et spe tenemus. Ideo addidit, dicens: Et incedentem usque ad interiora velaminis. Tempestas enim et multus imber commovet ratem; anchora autem non permittit eam demergi; sic etiam nostra spes, quam habemus fixam in interiora velaminis, nulla infidelitate mergi poterit, si cum Propheta veraciter dicamus: Iacta in Dominum curam tuam, et ipse te enutriet. Si hanc non haberemus, omnino demersi eramus, non tantum in spiritalibus, sed etiam in carnalibus; quia qui arat, inquit Apostolus, in spe arat, et omnis labor noster spe mercedis cuiuslibet consolatur. Spes vero penetrat interiora velaminis, dum coelestia absque ulla dubitatione credit et sperat et amat, operibusque ostendit, ut pote, quid credat, quid speret. Ut firmiorem spem nobis adderet, subiunxit: (VERS. ) Ubi praecursor pro nobis introivit Iesus, secundum ordinem Melchisedech, etc. Oportet itaque et illos quorum pontifex est, meliores esse: et quantum est inter Aaron et Christum, tantum est quodammodo inter Iudaeos et Christianos. Superiora etiam et sacrificia talia videlicet offeramus, quae in illud sanctuarium coeleste offerri possunt, non iam pecudes et bovem, non sanguinem et adipem; omnia haec soluta sunt, et pro eis introductum est rationabile obsequium. Quid autem est rationabile obsequium? Etiam quod per animam, quod per spiritum offertur Deo. Spiritus est, inquit, Deus et eos, qui adorant eum, in spiritu et veritate oportet adorare. Quid est Deum in spiritu adorare, nisi in charitate et fide perfecta, et spe indubitata, et sanctis animae virtutibus, quas Apostolus in alio loco abundanter enumerat? CAPUT VII.  VERS. , .---Hic enim Melchisedech rex Salem sacerdos Altissimi, qui obviavit Abraham regresso a caede hostium, et benedixit ei, cui decimas omnium divisit Abraham. Tradunt Hebraei hunc esse Sem, primum filium Noe, et eo tempore quo ortus est Abraham habuisset antiquitatis annos ducentos nonaginta. Nec esset mirum si Melchisedech victori Abraham obviam processerit, et in refectionem tam ipsius quam pugnatorum eius panem vinumque protulerit, et benedixerit ei, quod abnepoti suo iure paternitatis dederit; et decimas praedae atque victoriae acceperit ab eo, sicut sacerdos excelsi Dei, qui fuit etiam rex Salem. Salem autem non, ut Iosephus et nostrorum plurimi arbitrantur, esse Ierusalem; nomen ex Graeco Hebraeoque compositum, quod absurdum esse peregrinae linguae mistura demonstrat: sed oppidum iuxta Schitopholim, quod usque hodie appellatur Salem; et ostenditur ibi palatium Melchisedech, ex magnitudine ruinarum, veteris operis ostendens magnificentiam. Ad quam civitatem etiam legitur Iacob descendisse, quae fuit in terra Chanaan in regione Sichem. Considerandum quoque est, quando Abrahae a caede hostium revertenti, quos persecutus est usque Dan, non in via Ierusalem, sed oppidum metropolis  Sichem in itinere fuerit, de quo in Evangelio legimus: Erat autem Ioannes baptizans in Enon iuxta Salim, quia aquae multae erant ibi. VERS. .---Primum quidem, quia interpretatus est rex iustitiae: deinde et rex Salem, etc. Sine patre, sine matre, sine genealogia, neque initium dierum, neque finem vitae habens. Assimilatus autem Filio Dei, manet sacerdos in perpetuum. Saepius autem beatus Paulus eumdem Melchisedech in typo Dei Salvatoris introducit. Quamvis omnes pene sancti et patriarchae ac prophetae prioris temporis in aliqua re figuras expresserint Salvatoris: hic tamen Melchisedech specialius, qui non fuit de genere Iudaeorum, in typum praecessit sacerdotii Fili Dei, de quo dicitur in CIX Psalmo: Tu es sacerdos in aeternum secundum ordinem Melchisedech. Ordinem autem eius multis modis interpretantur; quod solus et rex fuerit, et sacerdos, et ante circumcisionem functus sacerdotio, ut non gentes ex Iudaeis, sed Iudaei ex gentibus sacerdotium acceperint; neque unctus oleo sacerdotali, ut Moysi praecepta constituunt; sed oleo exsultationis et fidei puritate; neque carnis et sanguinis victimas immolaverit, et brutorum sanguine animalium dextra susceperit; sed pane et vino simplici puroque sacrificio Christi dedicaverit sacerdotio. Nec tamen credendum est quod iste Melchisedech sine patre aut sine matre esset, quod Christus quoque secundum utramque naturam et patrem habeat et matrem: sed quod subito introducatur in Genesi, occurrisse Abrahae a caede hostium revertenti, et nec antea nec postea eius nomen vel genealogia inveniatur scriptum. Affirmat autem huius exemplo Apostolus, quod Aaron sacerdotium, id est, populi Iudaeorum et principium habuerit et finem; Melchisedech autem, id est, Christi Ecclesiae sacerdotium et in praeteritum et in futurum aeternum sit. Hic vero Melchisedech interpretatur rex iustitiae. Quis est verus rex iustitiae, nisi Dominus noster Iesus Christus? Deinde rex Salem, hoc est, rex pacis, quod pertinet ad Christum. Iste namque nos iustos effecit, pacificans omnia quae in coelis sunt et quae in terris, qui solus est rex iustitiae et pacis Dominus noster Iesus Christus, qui secundum divinitatem sine initio, sine fine, rex est sempiternus, ex aeterno Pater aeternus, quamvis ex temporali matre temporalis esset. Sicut enim istius Melchisedech non legimus initium vel finem, in Scriptura, propterea quod non est scriptum, sic non novimus Filii Dei initium vel finem, quia non habet. Et in hoc est similitudo, quod nec illius, nec istius initium vel finis legatur. Illius quidem, quia non est scriptum; istius autem, quia omnino non est. VERS. .---Intuemini quantus sit hic, cui decimas dedit de praecipuis Abraham patriarcha. Convertit itaque sermonem ad eos qui gloriantur se filios esse Abrahae, et de origine eius nobilitatem eorum descendisse, quem divinis exaltare laudibus contendunt, et in Evangelio eum Domino praeposuisse legitur, dicentes: Nunquid tu maior es patre nostro Abraham? Quasi diceret, quem vos excellentiorem omnibus aestimatis, hic decimas offerebat Melchisedech, et hoc de praecipuis victoriae: qui assimilatus est Filio Dei, pontifex factus in aeternum. Quomodo de filiis Levi sacerdotium accipientes mandatum habent decimas sumere a populo secundum legem, id est, a fratribus suis, quanquam et ipsi exierint de lumbis Abrahae. Tanta quippe est sacerdotii excellentia, ut etiam qui similes essent a progenitoribus, et eumdem haberent progenitorem, tamen multo amplius meliores a fratribus suis, qui sacerdotio digni efficiuntur: veluti Aaron inter vivos ac mortuos, ut Dei iram placaret quae exarserat, stare legitur; quod propterea ex populo facere poterat, licet omnes unum haberent progenitorem. Proinde ipse Abraham nullo modo alienigenae decimas dedisset, nisi plurimus et superexcellens eius esset honor, cui decimas exuviarum daret, de quo placere comperisset. Ostendens etiam incircumcisum sacerdotem sacerdoti circumciso multo esse sublimiorem. Quomodo ergo hoc ostendit? Quia ipse Levi [Chrys., quia ei Levi decimas dedit], ex quo sacerdotale genus ortum est, decimatus est in lumbis progenitoris sui.  VERS. -.---Cuius autem generatio non annumeratur in eis, decimas sumpsit Abraham, et hunc, qui habebat repromissiones, benedixit. Sine ulla autem contradictione quod minus est a maiore benedicitur. Ille autem qui sine genealogia est, in Abraham decimatus est non solum Levi, verum etiam et ipse Aaron, qui decimas solebat accipere a populo, et per eum omne sacerdotium Leviticum. Nec hoc loco contentus est stare, sed adhuc maiori honore exaltavit eum, qui alterius generis fuit, dicens: Et eum, qui habebat repromissiones, benedixit. Ostendit et honorabiliorem esse illum ex communi omnium iudicio, et sine ulla contradictione, inquit, hoc est, omnibus luce clarius videtur quod minus a maiore benedicitur. Proinde melior est typus Christi etiam eo qui promissiones habebat. Quis est, qui vivit? Ille etiam qui secundum ordinem Melchisedech factus est sacerdos in aeternum. Secundum ordinem Melchisedech, typum gerit pontificis nostri, qui semetipsum obtulit hostiam Deo placentem; non ex necessitate qualibet, sed ex voluntate propriae potestatis  designat, qui nihil morti debuit; idcirco pontificali sacrificio sui corporis omnium abluit peccata. (VERS. , .) Si ergo consummatio per sacerdotium Leviticum erat, quid adhuc necessarium est secundum ordinem Melchisedech alium surgere sacerdotem, et non secundum ordinem Aaron dici? Translato enim sacerdotio corporis (Sic ms.), necesse est, ut et legis translatio fiat. Hic enim incipit Veteris Novique Testamenti differentias ostendere, dicens: Si enim consummatio, id est, perfectio, per sacerdotium Leviticum fuit, quid necesse fuit alium surgere sacerdotem? Nam Aaron primum post legem datam sacerdotem de tribu Levi esse, nulli dubium est: ideo sacerdotium quo functus est, Leviticum nominavit sacerdotium. Quo sacerdotio Levitico multo melior Melchisedech in ordine sacerdotali factus est, qui typum gerebat sacerdotis nostri, id est Domini Salvatoris mundi. Nequaquam enim dixisset, secundum ordinem Melchisedech, si illud sacerdotium Aaron melius esset, sub quo populus Iudaeorum legem susceperat. Si igitur sacerdotii translatio est, necesse est etiam legis esse translationem: neque enim potest sacerdos sine testamento esse et sine lege, et sine praeceptis. VERS. , .---In quo enim dicuntur, de alia tribu est, de quo nullus altario praesto fuit. Manifestum est enim quod ex Iuda ortus est Dominus noster: in qua tribu nihil de sacerdotibus Moyses locutus est. In quo enim, ait, id est, de quo haec dicta sunt, Dominum scilicet significans Salvatorem. Dum id translatum est sacerdotium, simul et testamentum translatum est; non autem ordine tantummodo, neque praeceptis, sed etiam tribu. Oportebat quippe, ut etiam mutaretur. Et quomodo translatum est sacerdotium ex tribu ad tribum, de sacerdotali ad regalem? Ut eadem ipsa sit et regalis et sacerdotalis. Et intuere mysterium: primo fuit regale sacerdotium Melchisedech secundum consequentiam huius sermonis; secundum etiam fuit sacerdotale in Aaron; tertium fuit in Christo iterum regale, qui erat rex semper; sacerdos autem factus est, quando carnem suscepit, quando sacrificium obtulit. Vides mutationem rerum? Quae enim per translationem facta sunt, haec veluti ex rerum constantia quasi nova redire videntur. VERS. -.---Et amplius adhuc manifestum est, si secundum ordinem Melchisedech exsurgeret alius sacerdos, qui non secundum legem mandati carnalis factus, sed secundum virtutem vitae insolubilis. Contestatur enim, quoniam tu es sacerdos in aeternum secundum ordinem Melchisedech. Novam hoc loco differentiam instituit inter sacerdotium et sacerdotium Christi; quia illud carnale, hoc vero spiritale; illud temporale, hoc vero aeternum est. Dicit enim de sacerdotio Aaron: secundum legem mandati carnalis. Lex quippe illa ex multa parte carnalis erat; in circumcisione carnis, in mundatione carnis, in hostiis et oblationibus carnalibus, in discretione ciborum, dierum, temporum, etiam et in retributione, quibus benefacientibus et legem custodientibus pax et securitas et prosperitas et frugum abundantia et regni potentia promissa est, quae omnia morte finienda erant. Sed non ita sacerdotium Christi, quod secundum virtutem vitae insolubilis est. Quis est iste sacerdos talis? Non Aaron; non ipse Melchisedech,  sed ille, cuius ille Melchisedech typum gerebat. De quo ipse Deus Pater iureiurando testatur: Tu es sacerdos in aeternum secundum ordinem Melchisedech. Hoc est, non temporalis, neque finem habens, sed secundum potentiam insolubilis vitae; vitam vero in seipso habens insolubilem, quamvis ad tempus mortuus esset carne; tamen in aeternum divinitate vivit et humanitate, mediator inter Deum et homines, semper vivens ad interpellandum pro nobis. VERS. , .---Reprobatio quidem fit praecedentis mandati, propter infirmitatem eius et inutilitatem eius. Nihil enim in perfectum adduxit lex. Quid enim, nihil profuit lex? Profuit siquidem; sed nihil ad hoc profuit, ut perfectos facere potuisset servientes in ea: idcirco eius reprobatio fuit, ut gratiae daretur locus, dum veniret, in qua perfectio fieret. Utilis quippe fuit lex, sed illis qui fidem habuerunt in Christo, non illis qui totam spem suam in eam firmassent: Introductio vero melioris spei, per quam proximamus ad Deum. Et quantum est non sine iureiurando. Alii quidem sine iureiurando sacerdotes facti sunt. Introductio, inquit, melioris spei. Habuit quippe et lex spem, sed non talem. Sperabant enim bene placentes et legem Dei custodientes possidere terram; nihil aerumnosum pati, prospere vivere, sicut dictum est: Qui fecerit eam, vivet in ea. Hic autem speramus, quia placentes, evangelica praecepta custodientes; non terram possidere, sed coelum. Magis autem speramus proximi Deo consistere, ad ipsum paternum solium pervenire, et ministrare ei cum angelis. Hoc autem sacerdotium, per quod hanc gloriam possessuri sumus, non erit sine iureiurando, ut firmam Dei promissionem credamus, quia haec omnia nobis in Filio proprio promisit, quem pro nobis omnibus tradidit, ut per eum haec omnia, de quo dictum est: Tu es sacerdos in aeternum secundum ordinem Melchisedech. VERS. -.---In tantum melioris testamenti sponsor factus est Iesus. Et alii quidem plures facti sunt sacerdotes, idcirco quod morte prohiberentur permanere: hic autem eo, quod maneat in aeternum, sempiternum habet sacerdotium. Duas ponit differentias, quia non habet finem sacerdos noster, sicut legalis. Hoc autem facit ex persona Christi, qui ingressus, inquit, secundum virtutem vitae insolubilis. Et hoc iureiurando testatur, sicut supra dictum est. Sicut ille permanet, ita etiam et lex quam attulit, permansura est; in qua est vera peccatorum remissio, et perpetuae perceptio gratiae. Si enim illa prior propter imbecillitatem sui, quae nihil ad perfectum ducere potuerit, exclusa est, ista vero, quam pontifex magnus attulit, valet, et fortis est, et manet. Ostendit autem hoc ex pontifice. Quomodo? Quia unus est. Non enim unus esset, nisi esset immortalis. Sicut enim multi sacerdotes in lege fuerunt, quia mortales fuerunt, sic unus, quia immortalis usque hic. Qui in tantum melioris testamenti sponsor factus est, secundum quod iuratum est de eo, semper eum esse mansurum VERS. .---Unde et salvare in perpetuum potest accedentes per semetipsum ad Deum, semper vivus ad interpellandum pro eis. Intueris quia de eo qui secundum carnem est ista dicit. Quando enim sicut pontifex est, tunc etiam interpellat; quia ex ea natura qua pontifex est, interpellat pro suis. Quis est qui interpellat, nisi humanae naturae divinitati illius coniunctio, quam paterno solio advexit, semper vivus et ad salvandum idoneus. Alii vero pontifices, quia semper non erant, semper non interpellabant. Non solum in hac vita salvat per interpellationem humanitatis suae, sed etiam in futurum glorificat, dum tradet regnum Deo Patri, et perducet sanctos ad visionem paternae maiestatis. Talis enim decebat, ut nobis esset pontifex, sanctus, innocens, impollutus, segregatus a peccatoribus, et excelsior coelis factus. Talis etiam illis decuit esse pontifex, de quibus ipse ait: Iam non dicam vos servos sed amicos, quia omnia quaecunque audivi a Patre meo, nota feci vobis. Videlicet servi legales, pontifices habuerunt mortales, peccatores, pro semetipsis offerentes; filii vero et amici Dei pontificem habent immortalem, segregatum a peccatoribus, id est, prioribus sacerdotibus, qui esset innocens et sanctus; Innocens, quia sine malignitate, quod dicit Propheta: Nec dolus inventus est in ore eius. Sanctus, quia in omni bonitate  praecipuus. Impollutus, quia nihil habuit peccati. Excelsior coelis factus, quia adorant eum omnes angeli Dei. Qui non habet quotidie necessitatem, quemadmodum sacerdotes, prius pro suis delictis hostias offerre, deinde pro populi: hoc enim fecit semel seipsum offerendo. Hic enim magnitudinem sacrificii ostendit, quamvis illud unum esset; et sic oblatum sufficit in sempiternum; et tantum praevaluit, quantum caetera omnia non praevaluerunt; et quod offerebat, non pro se offerebat, sed pro populo. Nec enim hoc pro populo quotidie offerendum erat; sed tantae sanctitatis et honoris apud Deum fuit hoc sacrificium, ut semel oblatum in aeternum profuisset populo Dei. VERS. .---Lex enim homines constituit sacerdotes infirmitatem habentes; propterea pro se sicut et pro populo semper offerebant. Iste autem tam potens est, ut semel oblatus suae carnis sacrificio, nihil opus erat cuiquam credentium plus offerre pro eo. Sermo autem iurisiurandi, qui post legem est, Filium in aeternum perfectum. Hic etiam Filii nomen ad distinctionem servorum, qui fuerunt in lege, positum est; quia servi infirmi fuerunt: sive quia peccatores, sive quia mortales erant. Et hunc Filium perfectum esse demonstrat, quia semper vivit, et semper sine peccato est. Utrumque apostolus ait, et mirifice consolatur audientes, et minaciter terret negligentes: consolatur in eo, quia ait: Sacerdotem  magni potenti sacrificio proximati sunt. Terret in eo, ne peccent; quia illud sacrificium nunquam pro peccatis iterum oblatum erit. Non est aliud sacrificium; unum vero nos purgavit; post hoc iudicium erit. Quotquot redempti sumus, isto sacrificio permaneamus generositatem nostram et honorem. CAPUT VIII.  VERS. , .---Capitulum autem super ea quae dicuntur: Talem habemus pontificem, qui cum sedet in dextera sedis magnitudinis in coelis, sanctorum minister et tabernaculi veri, quod fixit Deus, et non homo. Quod itaque ait: Capitulum in his quae dicta sunt, significat aliquid summum et magnum, quasi praecedentis disputationis recapitulatio, ad rem ipsam deducens auditorem. Talem habemus, inquit, pontificem, qui sedet ad dexteram maiestatis; humilia excelsis, humana divinis commiscens, eumdem Deum ostendens, quem et pontificem; nec alium esse qui sedet ad dexteram Dei, nisi eum qui est minister sanctorum et tabernaculi, quod fixit Deus et non homo. Hoc tabernaculum animae sunt sanctorum, quibus aeterna gaudia ministrat, et velamen coeli, pontifex magnus. Qui sedet ad dexteram maiestatis in excelsis Patris. Dum audies eumdem sedere a dextris Dei, et ministrare sanctis, sedere autem dignitatis divinae est, ministrare vero misericordiae multae et amoris magni quem nobis impendit. Mirabile sacramentum est eumdem sedere in divinitatis gloria, quem persecutores in cruce pendentem viderunt; in qua cruce passionis illius, ministratio est salutis nostrae; hoc enim gestum credimus; hoc nobis ad salutem proficere novimus. Sed quid carnalis mens humana aestimet in eo, quod dicitur: Sedere eum a dextris Dei? Condescendit enim sancta Scriptura nostrae infirmitati, nostraeque consuetudini, quatenus imbecilla instrueretur humanitas, quando usque ad illam secretam gloriam divinitatis hominum non poterat pervenire. Igitur victori Filio, et per sanctam incarnationem totius mundi triumphatori, post resurrectionis gloriam honorabilis consessus offertur, ut per hunc situm susceptae humanitatis gloria declaretur: nam hoc verbo sedere, illud designatur, ut caput nostrum Christus ad Patris cognosceretur dexteram collocatum, id est, divinae maiestatis sublimitatem, in qua parte ponendi sunt, qui a perfidis, eiusdem Salvatoris munere, segregantur. Omnis enim pontifex ad offerenda munera et hostias constituitur: unde necesse est et hunc habere aliquid quod offerat. Pontifices vero veteris instrumenti stati sunt legalia offerre munera, hostias pro suis, sicut superius dixit, vel etiam pro populi peccatis. Unde necesse est Salvatorem nostrum in diebus carnis suae aliquid habere ad offerendum pro nobis: dum in sempiterna divinitatis suae natura non habuit quod offerret, sumpsit ex nobis  quod pro nobis offerre potuisset, id est, carnem humanam. Quid tam aptum immolationi quam caro mortalis pro mortalibus? Et quid tam mundum pro mundandis vitiis mortalibus quam sine ulla contagione carnalis concupiscentiae caro nata in utero, ex utero virginali? Et quid tam grate offerri et suscipi possit quam caro sacrificii nostri, corpus effectum sacerdotis nostri? Et quomodo? Quatuor considerantur in omni sacrificio: cui offeratur, a quo offeratur, quid offeratur, pro quibus offeratur. Ergo nec alicui sacrificium debetur, nisi soli vero Deo. Proinde pontifex noster pro nobis, semetipsum offerebat, idem sacerdos et sacrificium. VERS. , .---Si ergo esset super terram, nec ergo esset sacerdos: cum essent qui offerrent secundum legem munera, qui exemplari et umbrae deserviunt coelestium. Si igitur esset terrenus pontifex, sicut Aaron, non esset utique sic sacerdos secundum ordinem Melchisedech in aeternum. Aaron quippe mortuus est, et non est sacerdos: Christus vero quia vivit in aeternum, sacerdos est sempiternus: non talis quales illi fuerunt qui exemplari et umbrae deserviunt coelestium. Omnes vero sacerdotes in lege constituti exemplare et umbratile sacerdotium gerebant coelestium, id est, spiritalium, significantes verum et sempiternum sacerdotium Christi. Nonne altare est coeleste fides nostra, in quo offerimus quotidie orationes? Nihil vero habens carnalis sacrificii, quod in cineres resolvatur, nec in fumo extensetur [Ita Cod.; forte, extenuetur], nec in vapores diffundatur. Haec vero sacrificia clara et festiviora efficiuntur. Quomodo coelestia non celebrant sacrificia, quibus dicitur: Accipite Spiritum sanctum: quorum remiseritis peccata, remittuntur eis; et quorum retinueritis, retenta sunt? Horum enim sacrificiorum, omnia Levitici sacerdotii sacrificia signa fuerunt: Quia lex per Moysen data est; gratia et veritas per Iesum Christum facta est. Sicut responsum est Moysi, cum consummaret tabernaculum: Vide, inquit, omnia facito secundum exemplar, quod tibi ostensum est in monte. Quoniam auditus minus aptus esse videtur ad disciplinam percipiendam, quam visus; non enim ita animo commendamus quaecunque audimus, quomodo illa quae ipso visu percipimus. Ideo dicit: Vide, ut omnia facias sicut tibi in monte demonstratum est. Sed hic quaeri potest, de quibus dixisset: Omnia, sive de tabernaculi constructione; sive de hostiis et sacrificiis, quae in eo oblaturi essent? sed de utroque melius intelligitur. Nunc autem melius sortitus est ministerium, quanto et melioris testamenti mediator est, quod melioribus repromissionibus sanctificatum est. Vides, inquit, quanto melior illa celebratione. Siquidem illa exemplar et forma; ista vero veritas, sicut dicitur in Evangelio: Lex per Moysen data est, gratia et veritas per Iesum Christum facta est. De qua gratia subsequenter hic significat Apostolus, dicens: Quod in melioribus repromissionibus sanctificatum est. Quanto meliora sunt coelestia terrenis, aeterna temporalibus; tanto melioris est mediator sacerdos Christus Deus testamenti. Transiens de loco, et a sacerdote, et a sacrificio, tunc demum et testamenti differentiam ponit. Hic autem ad coelum nos elevans et ostendens, quia pro tabernaculo coelum habemus in promissionibus Dei. VERS. , .---Nam si illud prius culpa vacasset, non utique secundi locus inquireretur. Vituperans enim eos dicit: Hoc est, si inculpabiles essent observatores sui, nunquam secundi locus relinqueretur. Sed quia illud non fuit perfectum, inventus est locus aptus secundi testamenti; sicut per Prophetam dicit Dominus: Ecce dies venient, dicit Dominus, et consummabo super domum Israel et super domum Iuda testamentum novum. Et non secundum testamentum quod feci patribus eorum in die, qua apprehendi manum eorum, ut educerem eos de terra Aegypti, quoniam ipsi non permanserunt in testamento meo, et ego neglexi eos, dicit Dominus. Hic autem discrete posuit, de quo dictum est, quod non permanserunt in testamento meo. Dum dixit: In die, qua apprehendi manum illorum, ut educerem eos de terra Aegypti; de lege hoc dixit [Cod., non dixit, mendose] lata in monte Sinai, quae quinquagesima die data esse constat, in qua non permanserunt patres eorum, sed fecerunt vitulum in Horeb et adoraverunt illud. Non enim de illo quod patribus eorum proposuit,  id est Abraham, Isaac et Iacob. Et omnes filii fidei, filii Abraham dici possunt, sicut de ipso Domino in Evangelio scribitur: Dico autem vobis, quod potens est Deus de lapidibus istis suscitare filios Abrahae. Et hoc est testamentum, quod consummabit Deus, id est, perficiet super omnes gentes, ut quicunque crediderint in Christum, filii Abrahae, secundum spiritalem generationem, vere sint. Quia hoc est testamentum quod disponam domui Israel post dies illos, dicit Dominus: Dando leges meas in mentes eorum et in cordibus eorum superscribam eas. Et ero eis in Deum, et ipsi erunt mihi in populum. Et non docebit unusquisque proximum suum, et unusquisque fratrem suum dicens: Cognosce Deum: quoniam omnes scient me a minore usque ad maiorem. Quia propitius ero iniquitatibus eorum, et peccata eorum non memorabor amplius. Et hic magna distantia est inter legem et legem, inter Scripturam et Scripturam, inter litteram et gratiam. Nam littera legis scripta est in tabulis lapideis, quas Moyses ipse fregit, dum vidit populum ante vitulum ludentem: gratia vero data est in corda credentium per Spiritum sanctum, per quem charitas diffusa est in cordibus credentium. Quod vero in littera latebat et legebatur a populo per magistrorum traditiones, hoc Spiritus sanctus adveniens docebat apostolos. Et hoc est quod ait Propheta: Et non docebit unusquisque proximum suum et unusquisque fratrem suum, dicens: Cognosce Dominum; omnes enim scient me a minore usque ad maiorem eorum: sicut in Evangelio de Domino legitur: Tunc aperuit illis sensum, ut intelligerent Scripturas. Dicendo autem novum veteravit prius. Quod autem antiquatur et senescit, prope interitum est. Sumens a Propheta fiduciam Paulus, amplius in illud testamentum invehitur, commode ostendens, quoniam nostra nunc florent; illa vetusta sunt et prope interitum: Sed renovabitur sicut aquila iuventus nostra, si ad fontem vitae currimus; si alas et oculos ad solem iustitiae extendimus. CAPUT IX.  VERS. , .---Habuit quidem prius iustificationes culturae et sanctum saeculare. Tabernaculum enim primum factum est, in quo erant candelabra, mensa et propositio panum, quod dicitur sancta. Legimus enim in Iosepho, tabernaculum ad instar huius mundi factum: exteriora vero huius saeculi figuram habebant. Idcirco quotidie ministrant sancti sacerdotes, accedentes lumen doctrinae, et pascentes populum Dei. Panum, qui super mensam a sabbato usque ad sabbatum praesto debent esse; id est, a sabbato spei nostrae, in qua quasi in Christo, et ab huius mundi turbinibus securi, usque in illud sabbatum, quod retineamus quae nunc in spe habemus. Candelabra vero dona sunt Spiritus sancti, quae in Ecclesia lucent intelligentibus per eum, per quem requiescet spiritus sapientiae et intellectus, spiritus consilii et fortitudinis, spiritus scientiae et pietatis, et spiritus timoris Domini. Interius vero tabernaculum, quod dicitur sancta sanctorum, ipsum coelum significat.  Velamentum autem coelum est, intra quod sacerdos noster Christus non sine sanguine intravit. Thuribulum habens aureum, in quo offeruntur orationes sanctorum. In quo Cherub in gloria obumbratile propitiatorium, hoc est multitudo scientiae. Apte propitiatorium super arcam positum esse dicitur, quia ipsi mediatori Dei et hominum specialiter a Deo Patre donatum est, ut esset propitiatio pro peccatis nostris. Unde etiam Paulus dicit: Iesus Christus, qui mortuus est, imo qui et resurrexit, qui et est ad dexteram Dei, qui etiam interpellat pro nobis. Et arca testamenti. Haec est caro Salvatoris nostri, in qua manna divinitatis et tabulae duorum testamentorum et virga Aaron, quae floruit in sacerdotio Christi; de quibus non est modo per singula dicere. VERS. .---His vero ita compositis, in priori quidem tabernaculo semper introibant sacerdotes, sacrificiorum officia consummantes, quod vero supra dixit sanctum saeculare esse, hoc modo lucidius ostendit, id est, in quo tabernaculo sacrificia fuerunt saecularia, nihil ad perfectum deducentes servientem in eis. In secundo autem semel in anno solus pontifex non sine sanguine, quem offert pro sua et pro populi ignorantia.  Iste vero pontifex ex parte significat, quia semel ingressus est coelum, intra velum in sancta sanctorum, ut assistat vultui Dei pro nobis. Quod vero ait: Ut offerat pro sua et populi ignorantia, hoc est, quod ipse in cruce ait: Deus Deus meus, quare me dereliquisti (Matth. XXVII, )? Verba delictorum meorum; quae sunt verba delictorum, nisi corporis sui?  Hoc significante Spiritu sancto, nondum propalatam esse sanctorum vitam, adhuc priore tabernaculo habente statum; quae parabola est temporis instantis, iuxta quam munera et hostiae offeruntur. Propterea, inquit, ista ita constructa sunt, ut discamus quia sancta sanctorum, hoc est, coelum adhuc inaccessibile mortalibus solet esse. Nec putemus et illud ingredi non posse, ubi pontifex noster prior intravit non sine sanguine, sicut Propheta praedixit: Quis est iste, qui venit de Edom tinctis vestibus de Bosra? Sed patienter exspectamus tempus resurrectionis nostrae, in quo, cum apparuerit, quid erimus; scimus enim quia similes illi erimus, hoc est, immortales: sicut illi mors ultra non dominabitur, nec nostra caro dominata erit. Quae non possunt iuxta conscientiam perfectum facere servientem, solummodo in cibis et potibus, Et variis baptismatis et iustitiis carnis usque ad tempus correctionis impositis. Hae vero iustitiae carnales, in cibis et potibus, et variis baptismatibus usque ad tempus correctionis impositae sunt. Attende quid hoc est; nihil enim ad perfectum deduxit lex; sed secundum carnalis mundati sordes et ignorantiam potuit emundare: de adulterio vero, capitalibus criminibus nihil potuit purgari; sed damnare paratam absque misericordia. Ideo adulteram mulierem Pharisaei proposuerunt Iesu, ut potuissent eum accusare, si contra legem absolvere iuberet; aut laudabilem mansuetudinem amitteret, si legis iussionem custodire praeciperet. Sed utrumque cavebat sapientia Dei, quasi dixisset: Iusta est quidem lex, si iustos haberet ministros. Qui festucam de oculo alterius tollere videat, iustum est, ut prius trabem de proprio tollat oculo. De baptismatis Iudaeorum plenius in Evangelio cata Marcum legitur, ubi Pharisaei vituperabant Dominum et discipulos, non lotis manibus manducare. Frustra autem Pharisaei, frustra autem omnes Iudaei lavant manus, et a foro dum veniunt, baptizantur, quandiu contemnunt fonte Salvatoris ablui. Sed Pharisaei spiritalia prophetarum verba carnaliter accipientes, quae illi de cordis et operis castigatione praecipiebant, dicentes: Lavamini, mundi estote. Et: mundamini, qui fertis vasa Domini; isti de corpore solummodo lavando sperantes [Forte, sperant]. Cum certum sit Moysen et prophetas, qui vasa populi Dei vel aquis dilui, vel igne purgari, vel oleo sanctificari, quacunque ex causa, iusserunt, non in hac materialium rerum emundatione; sed mentium potius et operum castigatione ac sanctimonia atque animarum nobis mandare salute. VERS. .---Christus assistens pontifex futurorum bonorum per amplius et perfectius tabernaculum, non manu factum, id est, non huius creationis. Tabernaculum non manu factum coelum significat, unde nos futura bona speramus nobis dari, id est, aeterna, quae non transeunt. Neque huius creationis, hoc est, non huius tabernaculi species, quod in eremo fixit homo, sed hoc longe aliter ab ipso Deo creatum est, spiritaliter, non carnaliter. In quo tabernaculo modo sunt animae iustorum et angeli earum spiritus, exspectantes donec compleatur numerus conservorum suorum. Neque per sanguinem hircorum et vitulorum, sed per proprium sanguinem introivit semel in sancta, aeterna redemptione inventa. Omnia quippe permutata sunt. Ibi sanguis hircorum diluit peccata carnis: hic sanguis Christi abluit peccata spiritus. Qui aeterna redemptione inventa introivit semel in sancta, id est, coelum, ut assistat vultui Dei pro nobis. Quod dixit aeterna redemptione inventa, ostendit in prioribus sacrificiis et legalibus caeremoniis non esse aeternam redemptionem.  Si enim sanguis hircorum et taurorum et cinis vitulae aspersus inquinatos sanctificat ad emundationem . Quanto magis sanguis Christi, qui per Spiritum sanctum semetipsum obtulit immaculatum Deo. Si enim carnem, inquit, potuit mundare sanguis taurorum, multo amplius animae sordem diluet sanguis Christi. Ne enim audiens sanctificat, perfectam esse ablutionem aestimet quis, mox subiungit causam differentiae dicens: Qui per Spiritum  sanctum semetipsum obtulit immaculatum Deo: hoc est, sacrificium immaculatum. Erat quippe mundum a peccatis hoc sacrificium, hoc est, per Spiritum sanctum aeternum, non per ignem, non per alia quaedam. Et mundabit conscientiam nostram ab operibus mortuis ad serviendum Deo viventi. Bene dixit ab operibus mortuis; si quis enim tangebat mortuum, polluebatur: Et hic si quis tetigerit opus mortuum, contaminatur per conscientiam. Opera mortua sunt peccata. Qui enim tetigerit picem, inquinabitur ab ea, sic qui per poenitentiam ablutus est ab operibus mortuis, si eadem iterum agit, peius contaminabitur. Sicut Petrus apostolus: Canis reversus ad vomitum , ita qui iterat stultitiam suam. Ad serviendum, inquit, Deo viventi. Hic manifestat quia opera mortua habentes non possunt servire vero et vivo Deo, quia illa mortua sunt et falsa. Et merito nullus opera mortua habens ingreditur hic. Si enim eum qui corpus mortuum tangebat, non oportebat intrare in templum, quanto magis eum qui opera mortua non potest intrare in coelum? Mortua quippe sunt omnia opera quae vitam non habent. Et ideo Novi Testamenti mediator est, ut morte intercedente, in redemptione earum praevaricationum, quae erant sub priore testamento repromissiones accipiant, qui vocati sunt, aeternae haereditatis. Ubi enim testamentum est, mors necesse est intercedat testatoris. Testamentum enim in mortuis confirmatum est, alioquin nondum valet, dum vivit qui testatus est. Fortassis enim possent multi, qui infirmius afficiebantur ex eo quod mortuus est Christus, maxime non credere promissiones eius. Paulus igitur ex abundantia hoc ponit, et exempla ex communi assumens consuetudine dicit quasi dubitanti cordi responderet; propterea igitur oportebat confiteri..... quia non, [Chrys., oportebat confidere. Quare? Quia non, etc.] viventibus testatoribus, sed mortuis, tunc firma sunt testamenta, et fortitudinem accipiunt. Testamentum enim circa novissimum diem fit defunctionis: in simul  debet habere testamentum. Adverte eum dicentem: Ego sum, qui testimonium prohibeo de meipso, et testimonium perhibet de me, qui misit me (Ioan. XX, ). Et in lege vestra est, quia duorum hominum testimonium verum est. Si duorum testimonium non est spernendum, quanto magis Patris et Filii, etiam et Spiritus sancti, de quo dicitur: Ille testimonium perhibet de me. Et de apostolis: Et vos quidem testimonium perhibetis de me, quia ab initio mecum estis. In offensione quippe eramus, mori nos oportebat. Misit Filium suum factum ex muliere, qui mori potuisset pro debitoribus mortis; qui mortuus est pro nobis debita morte. Effecit nos dignos testamenti et haereditatis promissae. Hoc modo firmum factum est testamentum. In tantum fuit peccatum nostrum, ut salvari non potuisset aliquando, nisi unigenitus Filius Dei pro nobis moreretur. Quod vero ait infirmum esse testamentum, vivente testatore, hoc significat quod quandiu vivit testator, potest immutare sententiam, et alios atque alios adducere haeredes in haereditatem suam. VERS. .---Unde nec primum quidem sine sanguine dedicatum est. Unde, dixit, nec primum testamentum sine sanguine dedicatum est, id est, firmum factum est, roboratum est. Quod autem dixit, unde, tale est, quale si diceret, propterea oportebat testamenti solemnitatem compleri etiam per mortem Christi. Lecto enim omni mandato legis a Moyse universo populo, accipientes [Ita Cod. leg. accipiens] sanguinem vitulorum et hircorum cum aqua et lana coccinea et hyssopo, ipsum quoque librum et omnem populum aspersit, dicens: Hic est sanguis testamenti, quod mandavit ad vos Deus. Etiam tabernaculum et omnia vasa ministerii sanguine similiter aspersit: et omnia pene in sanguine mundavit secundum legem; et sine sanguinis effusione non fuit remissio. Quid est quod liber et populus et tabernaculum sanguine aspersus est, nisi pretiosus sanguis Christi Salvatoris nostri ab initio, illo schemate, praenuntiatus est? Quare hyssopo? Hyssopus enim herba humilis est et in petris nascens: humilitas Christi significatur per hanc herbam et fortitudo, qua interiora nostra purgantur. Nam hoc genere herbae pulmonum vitia purgari solent. Quare aquam? Ostendit mundationem futuram per aquam baptismi. Quare lana coccinea? Ut retineret sanguinem. Ostendit hoc loco idem esse et aquam et sanguinem,  Baptisma etiam nostrum passio eius est, ideo idem Paulus dicit alio loco: Consepulti enim estis cum illo in baptismo. Quod vero ait,  sine sanguinis effusione non fuerit remissio, quare hoc dixit? Quia in illis plena non fuit remissio, sed semi plena, in minima parte; nunc autem hic est, inquit, sanguis novi testamenti, qui pro nobis effusus est in remissionem peccatorum. Quis est liber qui aspersus est sanguine mystico, et quae sunt vasa unctionis, et quod tabernaculum, nisi populus? Ipsi enim sunt liber, vasa, et tabernaculum. Ideo Dominus dicit: Inhabitabo in illis, et inambulabo . Sed tota illius Veteris Testamenti fuit corporalis mundatio; nunc vero spiritalis est in animo, sanguinis Christi. Ideo dicit: Hic est sanguis novi testamenti in remissionem peccatorum (Marc. XIV, ). In illis siquidem in superficie aspergebatur et iterum diluebatur aspersus; neque enim cruentatus semper deambulabat populus: in anima vero non ita est, sed ipsi essentiae commiscetur sanguis, fortem illam faciens et mundam, et ad illam inenarrabilem pulchritudinem perducens. Propter hoc agni occisio fuit, et sanguis eius superliminaribus liberandorum illitus; propter hoc etiam omnia sacrificia veteris testamenti leguntur, ut hoc unum sacrificium designaret, per quod vera est remissio peccatorum, et mundatio animae in aeternum. VERS. -.---Necesse est ergo exemplaria quidem coelestium his mundari: ipsa autem coelestia melioribus hostiis quam istis. Non enim in manufactis sanctis Iesus introivit exemplaria verorum: sed in ipsum coelum, ut appareat nunc vultui Dei pro nobis. Quomodo exemplaria sunt eorum, quae in coelis sunt? Coelestia quidem nominavit hanc conversationem nostram, cuius conversationis exemplar fuit et significatio, quaecunque gerebatur in veteri testamento. Unde et Apostolus: Conversatio nostra in coelis est, In coelis ergo sunt ista, quae nostra sunt, et haec nostra coelestia, quamvis in terra celebrentur. Quae est ista conversatio nostra? Haec est vera philosophia, quam Christus docuit, quam apostoli secuti sunt, quae ducit ad coelestia. Unde et Apostolus: Primus homo de terra terrenus, secundus de coelo coelestis. Qualis terrenus, tales et terreni: et qualis coelestis, tales et coelestes, Melioribus, inquit, sacrificiis quam haec sunt. Quod melius est, bono aliquo melius. Bona ergo fuerunt exempla, quae in coelis sunt; sed ipsa coelestia longe excellunt exempla sanctorum, quibus significantur. Si ergo coelestes sumus nos, et tantum sacrificium adepti sumus, timeamus permanere in terra. Esse autem in terra et non esse quodammodo videmur, dum voluntate in coelo sumus, licet corpore in terris. Si ergo nos animo appropinquemus Deo, in coelo sumus. Quid enim mihi cura est coelum, cum video Dominum coeli, cum ego efficior coelum? Veniemus, inquit, Ego et Pater, et mansionem apud eum faciemus . Coelum quidem per se serenum est et mundum; non in hieme, non in nocte mutatur. Proinde et nos, neque in tribulationibus saeculi, neque in adversitatibus diaboli hoc pati timeamus, sed maneamus immaculati et mundi. Habet quidem coelum solem; habeamus et nos Christum solem iustitiae, semper lucentem in cordibus nostris. VERS. .---Neque ut saepe offerat semetipsum, quemadmodum pontifex intrat in sancta per singulos annos in sanguine alieno. Superius dixit, exemplaria verorum, exemplaria omnia nominans; haec etiam vera, quae intrat pontifex. Hoc vero unum templum fuit in toto mundo venerabilius, ad quod undique confluebant, sicut in Actibus Apostolorum legitur (Act. II, ), die sancto Pentecosten, quando Spiritus sanctus datus est apostolis in omnibus linguis loquentibus, constituisse, ut ex diversis partibus mundi et coeleste audisse miraculum et vidisse. Sed huic templo totum opposuit coelum Paulus, et non hanc solam differentiam ostendit, sed etiam pontificem magnum, ut assistat vultui Dei. Proinde non ex coelo tantum, sed etiam ex ingressu rem venerabiliorem facit. Non enim simpliciter, sicut hic, per signa quaedam, sed ipsi Deo assistit semper vivus ad interpellandum pro nobis. Intuere, quantae differentiae! saepe et semel; in sanguine alieno, et in sanguine proprio. Multum ergo interest. Ipse et sacrificium, et sacerdos, et hostia.  VERS. -.---Alioquin oportebat eum frequenter pati ab origine mundi: nunc autem semel in consummatione saeculorum, ad destitutionem peccati per hostiam suam apparuit. Et quemadmodum statutum est homini semel mori, post hoc autem iudicium: sic et Christus semel oblatus est ad multorum exhaurienda peccata; secundo apparebit sine peccato exspectantibus se ad salutem. Christus vero passus est, postquam multa erant peccata. Merito tunc apparuit, quod etiam alibi dicit: Ubi abundavit peccatum superabundavit gratia. Si semel oblatus non sufficeret omnium in se credentium peccata exhaurire, oportuisset eum saepius pati ab origine mundi, quod ne fieret, semel in consummatione mundi passus est ad multorum exhaurienda peccata. Quare multorum et non omnium? Quia non omnes credunt. Pro omnibus mortuus est, hoc est, quantum in ipso est. Eius momenti est unius mors [Chrys., eius momenti est illa mors], cuius momenti est omnium perditio. Non enim omnium peccata abstulit, propter quod credere noluerunt. Statutum quippe est omnibus semel mori, et post mortem iudicabitur unusquisque secundum merita sua. Sic et Christus semel mortuus est pro peccatis alienis; et ideo quia voluntarie, et non necessarie mortuus est. Secundo quippe adventu apparebit sine peccato (omnis quippe hostia pro peccato dicitur peccatum); non enim erit tunc hostia pro peccato; quia peccatum non erit, sed iustitia; sive in remuneratione iustorum, sive in retributione peccatorum. CAPUT X.  VERS. .---Umbram enim habens lex futurorum bonorum, non ipsam imaginem rerum. Hoc est, non ipsam veritatem. Usquequo enim veluti in pictura aspiciat quis lineamenta umbrarum, significans quid pingere velit, umbra quaedam est, et non imago: si enim flores ipsos quis colorum intinxerit, et imposuerit super lineamenta, tunc imago efficitur. Tale quiddam erat etiam lex, umbra veritatis. Per singulos annos eisdem ipsis hostiis, quas offerunt indesinenter, nunquam potest accedentes perfectos facere: (VERS. -) Alioquin cessassent offerre: ideo quod nullam habentes ultra conscientiam peccati, cultores semel mundati; sed in ipsis commemoratio peccatorum per singulos annos fit. Impossibile est enim sanguine taurorum et hircorum auferri peccata. Una est, inquit, ista hostia; illae autem multae sunt. Propterea enim nec fortes erant, quia multae. Quid autem opus erat multis, dic mihi, una sufficiente? Proinde quod multae et semper offerebantur, ostendit nunquam eos purgari. Sicut enim medicamentum, quando fuerit forte et salutis efficax, et valens cunctam valetudinem repellere, semel impositum totum  operatum fuerit, ostendit eius virtutem, ut non ulterius apponatur. [Et hoc est eius opus, ut iam non apponatur.] Si vero semper apponitur, manifestum indicium est minus illud praevaluisse medicamentum. Quippe virtus illius est ut semel apponatur et non frequenter: sic etiam hic. Qua ratione eisdem sacrificiis semper curabantur? Si enim ab omnibus essent liberati peccatis, nequaquam per singulos dies offerret quis sacrificia. Proinde commemoratio peccati fuit, non absolutio, quia quotidie eisdem purgabantur hostiis etiam et ipsi sacerdotes et populus pariter. In Christo e contrario semel oblata est hostia, potens ad salutem sempiternam. Quid ergo nos? Nonne per singulos dies offerimus? Offerimus quidem, sed ad recordationem faciendam mortis eius. Et una est haec hostia, non multae. Quomodo una est, et non multae? Quia semel oblata est. Illa oblata est in sancta sanctorum; hoc autem sacrificium exemplar illius est, idipsum  semper offerimus: nec nunc quidem alium agnum cras, alium hodie, sed semper idipsum. Proinde unum est hoc sacrificium: alioquin hac ratione, quoniam in multis locis offertur, multi Christi sunt? Nequaquam: sed unus ubique est Christus, et hic plenus existens et illic plenus, unum corpus. Sicut enim qui ubique offert, unum corpus est, et non multa corpora; ita etiam et unum sacrificium. Pontifex autem noster ille est, qui hostiam mundantem nos obtulit. Ipsam offerimus et nunc, quae  tunc oblata quidem consumi non potest. Hoc autem quod nos facimus, in commemoratione fit eius, quod factum est. Hoc enim facite, inquit, in meam commemorationem. Non aliud sacrificium, sicut pontifex; sed ipsum semper offerimus: magis autem recordationem sacrificii operamur. VERS. -.---Ideo ingrediens in mundum dicit: Hostiam et oblationem noluisti, corpus autem aptast mihi; holocautomata et pro peccato non tibi placuerunt. Tunc dixi, ecce venio; in capite libri scriptum est de me: Ut facerem voluntatem tuam, Deus meus volui. Superius dicens: Quia hostia et oblationes e holocautomata pro peccato noluisti, nec placita sunt tibi quae secundum legem offeruntur. Tunc dixi: Ecce venio, ut faciam, Deus, voluntatem tuam. Ablata sunt signa promittentia, quia exhibita est veritas promissa. Ideo ait: Holocautomata et sacrificia noluisti, corpus autem aptasti mihi; hoc est, peccatum humani generis legalia sacrificia non potuerunt expiare; Corpus autem aptasti mihi. Hoc ex persona dixit eius qui corpus suscepit nostrae mortalitatis, ut pro nobis haberet quid offerret. Tunc dixi: Ecce venio. Dum tempus fuit, ut ablata essent signa, et veritas promissa veniret, tunc dixi: Ecce venio. Illa ablata, haec impleta. Ubi sunt sacrificia Iudaeorum? Transierunt et non sunt in Ecclesia Christi; quia venit ille qui figurabatur illis sacrificiis, de quo in capite, sive in capitulo libri scriptum est. Cuius libri? Utique Psalterii, ubi dicitur: Beatus vir qui non abiit in consilio impiorum, et in via peccatorum non stetit, et in cathedra pestilentiae non sedit, sed in lege Domini voluntas eius. Qui psalmus capitulus [Ita Cod.] libri totius dicitur a quibusdam; ideo et Apostolus hic dicit: In capite libri scriptum est de me, ut faciam Deus voluntatem tuam. Hoc est, quod in Evangelio dicitur: Non veni, inquit, facere voluntatem meam, sed voluntatem eius, qui misit me (Ioan. VI, ). Aufert primum, ut sequens statuat. Id est, primum testamentum, quod Moysi datum est in monte Sinai. Ut sequens statuat; hoc est Evangelium quod per Christum allatum est, firmum statuat VERS. .---In qua voluntate sanctificati sumus per oblationem corporis Christi Iesu semel. Haec oblatio semel oblata est, sed semper potens est abluere omnes credentes et omnes optantes in ea mundari; ideo subiunxit, et plenius exponens idem beatus Paulus virtutem huius hostiae: Et omnis quidem sacerdos praesto est, quotidie ministrans, et easdem saepe offerens hostias, quae nunquam possunt auferre peccata; hic autem unam pro peccatis offerens hostiam in sempiternum sedet ad dexteram Dei, de caetero exspectans, donec ponantur inimici eius scabellum pedum eius. Priores enim ostendit inutiles esse hostias ad integram mundationem, sed formam magis eas esse, et multo minus habere: sed quia occurrebat ei adhuc, id est, si formae erant, quomodo veritate veniente non cessaverunt, neque discesserunt, sed adhuc celebrantur? Adhuc ergo his agit, ostendens quia iam non celebrantur, neque velut formae; non enim eas acceptabiles habet Deus. Et hoc soli habent, qui semper Spiritui sancto restiterunt. Quapropter prophetico testimonio redarguit eos dicens: Holocautomata et pro peccato noluisti. De nullo alio nisi de Christo hoc dicitur. Et quid mirum si nunc non est voluntas Dei in sanguine hircorum et taurorum, dum per prophetam Isaiam dicitur: Quis quaesivit haec de manibus vestris? Dum haec noluisti, tunc dixi: Ecce venio; in qua voluntate salvi facti sumus. Quomodo salvi facti sumus? Id est, per oblationem corporis Iesu semel. Et omnis quidem sacerdos praesto est quotidie ministrans. Ministrare autem famulorum est; sedere vero dominorum; unde et dicit: Sedet ad dexteram Dei. Quapropter unam offerens hostiam, quae salvare potest in perpetuum, sedet ad dexteram Patris, de caetero exspectans, donec ponantur inimici eius scabellum pedum eius. Qui sunt inimici eius? Iudaei scilicet et omnes infideles, qui in die iudicii damnandi sunt ab eo. Et hic nimietatem potentiae significat; non dixit, subiiciantur; sed ut ponantur sub pedibus eius. Non igitur efficiamur ex numero inimicorum. Non enim soli inimici, qui infideles, sunt; sed etiam qui vita immunda pleni sunt. Prudentia autem carnis inimica est in Deum: legi enim non subiicitur, nec enim potest (Rom. VIII, ).  VERS. -.---Una enim oblatione consummavit in sempiternum sanctificatos. Contestatur autem nobis et Spiritus sanctus. Postquam enim dixit: Hoc est autem testamentum, quod testabor ad illos post dies illos, dicit Dominus: Dando leges meas in cordibus eorum, et in mentibus eorum superscribam eas; et peccata eorum et iniquitatem eorum iam non recordabor amplius. Vera autem horum remissio, iam non oblatio pro peccato. Una quippe oblatio corporis Christi perfectos faciet sanctificatos, quae remissionem integram facit peccatorum. Hoc autem et ex testimonio probavit prophetico dicens: Contestatur autem nobis Spiritus sanctus: Hoc est autem testamentum, quod testabor ad illos post dies illos, dicit Dominus: Dando leges meas in cordibus eorum. Non ita, ut scripta fuit lex in tabulis lapideis; sed in tabulis cordis carnalibus perpetualiter scribebat illam. Quae est ista lex, quae in cordibus singulorum scripta est? Utique charitas; ut ea quae nolumus nobis fieri, alteri non faciamus; haec est quae cooperit multitudinem peccatorum (Iacob. V, ): sicut in Evangelio dicitur: Omnia quae vultis ut faciant vobis homines, haec eadem et vos facite illis . Quapropter non est necesse quotidie sacrificiis quotidianis purgare, sicut in veteri lege. VERS. -.---Habentes itaque fratres fiduciam in introitu sanctorum in sanguine Christi, quam initiavit nobis viam novam et viventem per velamen, id est, carnem suam, et sacerdotem magnum super domum Dei. Hic ostendit distantiam pontificis et sacerdotis, et hostiarum, et tabernaculi, et testamenti et repromissionis, et multam differentiam, si quidem illa fuerunt temporalia, haec autem aeterna; illa quidem ad horam parentia, haec itaque permanentia; illa infirma, haec perfecta; illa formae, haec veritas; hoc autem testamentum novum, habens remissionem peccatorum, illud autem nihil huiusmodi; illud autem manu factum, hoc autem non manu factum; illud quidem sanguinem hircorum, hoc autem, Domini : illud quidem stantem sacerdotem habebat, hoc autem sedentem. Quoniam igitur illa minora sunt, haec autem maiora, habentes igitur, inquit, fratres fiduciam. Unde? Sicut enim confusionem faciunt peccata, sic fiduciam remissio peccatorum; et quod haeredes effecti sumus, et quod tanta dilectione fruimur. In introitu, inquit, sanctorum. Hic coelum dixit et accessum ad spiritalia. Quam dedicavit, hoc est, quam construxit, et quam initiavit. Dedicatio quippe dicitur initium utendi. Quam praeparavit, inquit, et per quam ipse perrexit, viam novam et vivam. Per velamen, inquit, carnis suae. Haec quippe caro primum penetravit viam illam, et dedicavit eam hac ratione, quomodo [Idem, quoniam] ipse in ea perrexit. Velamen autem merito vocamus; cum enim elevatus est in coelum, tunc apparuerunt coelestia. VERS. .---Accedamus, inquit, cum vero corde et in plenitudine fidei, aspersi corda a conscientia mala, et abluti corpus aquarum unda. In quo accedamus? Scilicet fide, spiritali cultura, in veraci corde, sine simulatione, in satisfactione fidei; quia nihil est visibile horum. Neque sacerdotes iam, neque sacrificium, neque altare. Propterea inquit, in plenitudine fidei. Sic oportet credere, quomodo certi sumus de visibili. Etenim et adhuc amplius. Hic enim aliquando carnis sensus errant in his quae videntur, illic autem nequaquam: quia spiritu spiritalia percipimus, et non licet haesitare de eis. Ideo ait: Aspersi corda a conscientia mala. Ostendit quia non fides sola, sed etiam vita cum virtute quaeritur, quia fides sine operibus otiosa est: illi autem corpora mundabant, non conscientiam. Et abluti, inquit, aqua munda. Lavacrum baptismatis in hoc loco dicit. Baptisma enim corporis mundatio non est, sed animae, si fides adest baptizato, sive parentum, sive sui ipsa, si ad rationabilem aetatem pervenerit. Teneamus spei nostrae confessionem indeclinabilem, fidelis est enim, qui repromisit. Nihil enim scruteris, nil rationis exspectes, fide opus habent haec omnia, quia sine fide impossibile placere Deo. Sicut Deus fidelis est in promissis suis, ita fideles vult nos esse in promissis nostris, quae vovimus. Diabolo contradicere debemus, et Christo servire.  VERS. , .---Consideremus invicem in provocatione charitatis et bonorum operum. Non deserentes collectionem nostram sicut est consuetudinis quibusdam. Quid est, intelligamus invicem? Si virtute creditur, hunc imitemur, et in eum intendamus, ut diligamus et diligamur; ex dilectione quippe bona opera fiunt. Magnum quippe bonum est congregatio: ipsa namque charitatem operatur frequentiorem, et ex ea cuncta bona opera generantur. Nihil quippe bonum est, quod non per charitatem fit. Istam igitur confirmemus invicem, quia plenitudo legis charitas est. Non enim laboribus opus habemus aut sudoribus: si dilexerimus invicem, spontanea nobis via sternitur ducens ad virtutem et ad coelestia. Sicut est consuetudinis quibusdam. In hoc loco non solum admonuit, sed etiam culpavit et terruit unitatem charitatis scindentes. Sed consolantes, et tanto magis, quanto videritis appropinquantem diem. Quem diem designat, nisi diem iudicii, in quo singulorum merita examinantur? Vel etiam extremum diem vitae nostrae; dicit enim alio loco: Dominus prope est, nihil solliciti sitis, id est, de terrenis. Et item: Nunc propius est nostra salus, quam credidimus: tempus enim abbreviatum est. VERS. .---Voluntarie enim peccantibus nobis, post acceptam notitiam veritatis, iam non relinquitur pro peccatis hostia. Sponte namque peccantibus nobis, postquam accepimus veritatis agnitionem, ultra non relinquitur hostia pro peccatis, sicut in veteri lege donatum fuit hostias offerre saepius pro peccato. Neque enim Christus ipse iterum immolandus est pro peccatis nostris; hoc enim semel factus est, et secundo non est opus; sed magis opus est post acceptam gratiam permanere in fide et veritate bonorum operum. Mundatus es, liber es a criminibus, factus es Filius Dei. Si ad primum vomitum reversus fueris, aliud te exspectat iudicium, nisi per poenitentiam renovatus fueris. Ideo subsequenter ait: Terribilis autem quaedam exspectatio iudicii, et ignis aemulatio, quae consumptura est adversarios. In hoc non poenitentiam exclusit, neque propitiationem, quae fit per poenitentiam; neque repellit et deiicit per desperationem delinquentem; non enim ita est inimicus salutis nostrae. Sed quid? Secundum namque exclusit lavacrum baptismi. Non enim dixit: Non est ultra poenitentia; neque dixit: Ultra non est remissio: sed hostia, inquit, ultra non est, hoc est, crux secunda ultra non est. Una namque perfecit in perpetuum eos, qui sanctificantur, non sicut Iudaicae. Cautos nos volens efficere, ne ultra vel crucem Christi, vel hostias iudaicas exspectemus pro peccatis. Et quicunque poenitentiae medicamentum neglexerit, ignis aemulatio devoret eum. Quapropter unusquisque ad poenitentiae, dum tempus habet, medicamentum confugiat, ne igni tradatur aeterno. Irritam quis faciens legem Moysi sine ulla miseratione duobus vel tribus testibus moritur. Terrorem enim incutit Christianis de poenis qui sub lege peccaverunt. Sine miseratione, inquit, ut nulla sit venia, nulla sit misericordia, quanquam Moysi esset illa lex. Si duo vel tres, sicut ille disposuit, testificantur super eum, confestim iudices populi iudicant eum ad mortem, si legi contrarius fuit aut inobediens. Et si hoc ita est in veteri lege, ubi lex Moysi irrita fit. Quanto magis, inquit Apostolus, putatis deteriora mereri supplicia, qui Filium Dei conculcaverit, et sanguinem testamenti pollutum duxerit, in quo sanctificatus est, et spiritui gratiae contumeliam fecerit? Quanto maior est Christus quam Moyses, gratia quam lex, tanto maiora merebitur supplicia. Et quomodo conculcat quisque Filium Dei? Quando enim ex eo indigne participamur per sacramenta, nonne grande peccatum committit? Nonne illum conculcat? Nonne ipsum contemnit? Sicut enim ea quae conculcamus, nullius momenti pendimus, sic et qui libere peccant, absque timore, et absque poenitentia, Christum nullius momenti existimant, nec eum iudicem futurum formidant. Factus est per gratiam corpus Christi, et seipsum facit corpus diaboli; et sanguinem Christi impollutum facit, in quo mundatus est, et ad vomitum revertitur pristinum, et seipsum per poenitentiam iterum mundare neglexerit.  Et spiritui gratiae iniurians. Qui vero beneficium dantis grata mente non suscipit, iniuriam faciens  benefacienti. Ille facit te filium, tu vero vis fieri servus peccati. Venit enim ad habitandum apud te; tu vero non praeparas ei domum dignam habitationis suae, alium, id est, diabolum tibi habitatorem concilians. VERS. .---Scimus enim qui dixit: Mihi vindicta, et ego reddam. Et iterum: Quia iudicabit Dominus populum suum. De inimicis hoc dixit, et de negligentibus per poenitentiam se purgare; sed securi male faciunt. Iudicare enim intelligitur plebem suam, separando plebe sua bonos a malis, fideles ab infidelibus. Horrendum est enim incidere in manus Dei viventis. Incidit in manus Dei in die iudicii, id est, in potestatem eius iudicis, qui reddet unicuique secundum merita sua, qui non vult modo praevenire in confessione et poenitentia faciem eius, dum tempus habet. Si non poenituerit de peccatis suis, incidit in horrendum iudicium omnipotentis Dei. Rememoramini autem pristinos dies, in quibus illuminati magnum certamen sustinuistis passionum. Postquam vero Paulus concutit animos eorum dicendo: Horrendum est incidere in manus Dei viventis, fidem faciens, quod omnimodis oportet perire iniuriantem gratiam Dei, et Spiritui sancto iniuriam facientem, et hoc ex lege Moysi docet. Proinde ne multo timore desperantem a tristitia et desperatione absorberi faceret, consolatur eos per laudes et hortationes; et aemulationem domesticam eis proferens. Illuminati, id est, confortati per gratiam divinam, magnum certamen sustinuistis passionum. Non dicit simpliciter certamen, sed addidit, magnum. Nec dixit, tentationes, sed pugnam, quod quidem est multae laudis, et nostrarum praedicatio laudum pro Christi nomine pati. Et in altero quidem opprobriis et tribulationibus spectaculum facti: in altero autem socii taliter conversantium effecti. Nam et vinctis compassi estis. Modo minutatim per partes prosequitur laudes eorum, dicens, eos non solum viriliter sustinere passiones pro Christo verum etiam et vinctis compassos eos esse annuntiat. Et tribulationibus opprobriisque spectaculum facti. Gravis quippe res est opprobrium; et idonea ad fortitudinem animae subvertendam, et ad excaecandam mentem potens, quoniam valde appetens est gloriae genus humanum; propterea etiam et opprobriis facile captatur. Et non simpliciter dixit opprobriis, sed etiam augmentum fecit, dicens, spectaculum [Cod. semper, expectaculum] facti. Cum enim quis secrete exprobratur, contristatur quidem; sed multo amplius cum coram omnibus. Et rapinam bonorum vestrorum cum gaudio suscepistis. Mirabiliter laudat eos in fide; quia si fidem non haberent, meliora recepisse pro hac substantia abrepta, non cum gaudio suscepissent rapinam eius. Proinde subiungit fiduciam fidei. Cognoscentes, inquit, vos habere meliorem et manentem substantiam. Quasi diceret: Vestras futuras videntes divitias sustinuistis cum gaudio. Quod necdum apparet, quasi praesens appareret, cernebatis. Hoc enim totum apostolicum est opus, et dignum illis fortibus animabus, ut flagellis gauderent, sicut in Actibus apostolorum legitur: Euntes autem a concilio, gaudentes quia digni habebantur pro nomine Iesu contumeliam pati. Cognoscentes, inquit, vos meliorem habere et manentem substantiam; prout diceret, firmam, et substantiam [Chrys., firmam et stabilem], quae perire non possit, sicut ista terrena perit. Deinde laudans eos dicit:  Nolite itaque amittere confidentiam vestram, quae grandem habet remunerationem apud Deum. Apparet autem quia in magna confidentia erant ad Deum, quam ne amitterent, instantissime eos hortatur; facilius enim integra conservantur quam amissa recuperentur. Nihil enim vobis necessarium est, nisi ut stetis firmiter, et permaneatis in fortitudine vestra, quae magnam habet remunerationem apud Deum. VERS. .---Patientia enim vobis necessaria est, ut voluntatem Dei facientes reportetis promissionem. O quanta magnitudo exhortationis istius et consolationis! Unum quippe opus habeatis, id est, ut perseveretis in agone, donec recipiatis coronam condignam labori vestro. Quia non qui coeperit, coronabitur, sed qui perseveraverit in certamine usque in finem, hic salvus erit. In patientia siquidem possidebitis, dicit Dominus, animas vestras. Reportetis, dixit, id est, accipiatis promissiones Dei. Adhuc enim modicum aliquantulum, qui venturus est, veniet et non tardabit. Non minima consolatio est laboris, cito sperare venturum iudicem, et remuneratorem, et consolatorem, remuneraturum certaminis constantiam. Iustus autem meus ex fide vivit: Quod si subtraxerit se, non placebit animae meae. Nos autem non  sumus subtractionis filii in perditionem, sed fidei in acquisitionem animae. Hoc propheticum intulit Apostolus testimomonium ad exhortationem fidei. Sicut displicebit qui dubitat, ita qui crediderit, vivet in fide sua recta. Quapropter credamus velociter venisse  iudicem Christum, et praeparemus nos obviam in bonis actibus, ne simus abstractionis filii a luce sempiterna; sed acquisitionis in gloriam, cum sanctis in die magno audientes vocem desiderabilem: Venite, benedicti Patris mei, percipite regnum, quod vobis paratum est ab origine mundi. (Hucusque codex. Reliqua tria capita huius Epistolae ad Hebraeos praetermissa sunt, vel ab ipso Alcuino, vel a librario.) COMMENTATIO BREVIS IN QUASDAM SANCTI PAULI APOSTOLI SENTENTIAS.  Albinus de hoc quod dicit Apostolus ad Corinthios: Omne peccatum quodcunque fecerit homo extra corpus est; qui autem fornicatur, in corpus suum peccat (I Cor. VI, ). Quod ita solvi potest. Aliud est per corpus peccare, aliud in corpore. Per corpus fiunt furta, rapinae, homicidia, et his similia: in corpore vero fiunt fornicationes, et libidinum immunditiae; illa agit corpus, haec patitur. Aliter: In corpus peccat, qui tollit membra Christi, et facit membra meretricis, et templum Dei facit delubrum diaboli (I Cor. VI, ). Aliter: In corpus peccat, qui fornicationis causa virginitatem perdit, quam recuperare nunquam potest, Propheta attestante: Virgo Israel cecidit, sed non adiiciet, ut resurgat. Potest per poenitentiam fornicationis causa dilui; sed perdita virginitatis corona resumi nequit. Sunt et qui de uxore hoc volunt intelligi. Est et alia quaestio, ubi ad Ephesios Apostolus loquitur: Exsurge, qui dormis, et exsurge a mortuis, et illuminabit te Christus. His etiam dicitur qui in tenebris peccatorum iacent, imo et moriuntur; qui si per poenitentiam surgunt, mox sibi divinae gratiae lumen adesse sentiunt. Sed quis hoc dixerit, quaeris? Utique Spiritus sanctus per Apostolum, ut nos exhortaret ad poenitentiam. Itaque quod Spiritus in eo loquebatur, subito protulit in medium, ut loquentis in se auctoritate firmaret, quam suis auditoribus persuadere voluit. Sunt qui aestimant eum hoc de reconditis antiquorum libris protulisse testimonium, sicut in aliis eum locis legimus fecisse. Sed hoc quaerendum est cur prius quasi viventi diceret, exsurge, qui dormis; et posterius quasi mortuo: et exsurge a mortuis? Animae mortem legimus, ut: Anima quae peccaverit, ipsa morietur ; spiritus vero non legimus. Ac ideo quod dicit: Exsurge, qui dormis, ad spiritum referri; quod dicit: exsurge a mortuis, animae coaptari potest. De Epistola ad Titum. Cur Apostolus cuiusdam gentilis poetae comprobaret testimonium: Cretenses semper mendaces, malae bestiae et ventris pigri (Tit. I, )? Scilicet probat quia verum intellexerat tales esse, quales illorum proprius propheta praedixit, quem alludens prophetam nominavit; quod scilicet tales Christiani tales mereantur habere prophetas. Sumpsit autem istum versiculum de libro Epimenidis Cretensis poetae, cuius titulus est: De oraculis. Quem eumdem aestimaverim legisse Apostolum, ut sciret quid gentilium promitterent oracula; non quod totum comprobaret librum, sed aurum in stercore reperiens, id est, veritatem inter falsitates, retulit illud in donaria Dei, et ut ingenitum Cretensibus vitium falsitatis, illorum proprio potissimum auctore confunderet. Mendaces quippe Cretenses, dixit, et malae bestiae et ventres pigri, qui falsa persuadent et ferarum ritu sanguinem sitiunt deceptorum; et non cum silentio operantes suum panem manducant, quorum Deus venter est, et gloria in confusione eorum. Quarta vero interrogatio fuit de Epistola ad Hebraeos, ubi dicit Apostolus: Impossibile est enim eos, qui semel sunt illuminati, gustaverunt etiam donum coeleste, et participes sunt facti Spiritus sancti, gustaverunt nihilominus bonum Dei verbum, virtutesque saeculi venturi, et prolapsi sunt, renovari rursus ad poenitentiam, rursum crucifigentes sibimetipsis Filium Dei et ostentum habentes (Hebr. VI, , ). Totus hic locus, et anteriora eius et posteriora, magnis obscuritatibus obvolutus est; tamen ut aliqua dicamus de huius tantummodo sententiae expositione; et ut brevi sermone eius aperiam profunditatem, putatur Apostolum hoc dixisse de sacrificiis Iudaeorum; vel de baptismo Christianorum, quod impossibile sit eos, qui semel illuminati sunt per fidem, gustaverunt enim donum coeleste, id est, per baptismum remissionem peccatorum; et participes sunt facti Spiritus sancti, acceperunt quidem per manus impositionem Spiritum sanctum; gustaverunt nihilominus bonum doctrinae, verbum salutare, virtutesque saeculi venturi, scilicet spem futurae gloriae, quae sanctis promittitur; et prolapsi sunt in aliquo peccato infidelitatis, hos tales impossibile est per sacrificia Iudaica mundare, vel baptismum renovari iterum ad poenitentiam; quia sicut semel Christus mortuus est pro salute omnium, ita semel unusquisque baptizari debet in salutem. Ideo renovari dixit, quia homo in baptismo novus efficitur. Si enim sciremus nos semper per baptismum posse mundari, quando cessaremus peccare? Sic enim impossibile est secundo crucifigi Christum. Quid est nostrum baptisma, nisi crucifixio Christi? Sicut enim Christus in cruce mortuus est, ita et nos in baptismate morimur peccatis; et sicut tres dies in sepulcro fuit, ita nos ter mergimur, dicente Apostolo, consepulti enim sumus cum Christo per baptisma (Rom. VI, ); et sicut resurgente eo mors ultra illi non dominabitur, ita et nobis post resurrectionem baptismi peccata dominare non debent, sicut idem Apostolus praecipit: Fratres, si consurrexistis cum Christo, quae sursum sunt sapite, non quae super terram; mortui enim estis, et vita vestra abscondita est cum Christo in Deo, cum autem Christus apparuerit vita vestra, tunc et vos apparebitis cum ipso in gloria (Coloss. III, , ). BEATI ALCUINI COMMENTARIORUM IN APOCALYPSIN LIBRI QUINQUE. (Non habentur in edit. Frobenii haec Commentaria, quae excerpsimus ex Maii Collectione Vaticana.) *  MONITUM MAII.  Codex Vaticanus optimae notae et antiquitatis eximiae, nempe saeculi noni vel certe decimi, exhibuit mihi libellos quinque commentariorum in Apocalypseos capita priora duodecim; quibus libellis Alcuini nomen inscriptum est. Quanquam autem in plenissima Alcuini editione per Frobenium curata id opus minime exstat, attamen Ioan. Trithemius, Script. Eccl.; Sixtus Senensis, Bibl. sacr.; et Balaeus, Script. Britan., cent. II, Alcuini in Apocalypsin Commentarium diserte commemorant: quare superest ut arbitremur, hunc in deperditis hactenus iacuisse. Nil autem interest quod praedicti auctores unum dicant eius operis librum; nostri enim libelli quinque tam breves sunt, ut intuentibus ipsorum molem, unius instar videri potuerint. Ne vero lectores mei facile mirentur quod id opusculum in codicibus nostris tandiu latuerit, illud, quaeso, meminerint quod nempe decessor meus in Vaticana praefectura Petrus Fogginius incognitum aliud Alcuini opusculum ex Vat. palatino codice extulerit, libellum scilicet adversus haeresim Felicis Orgelitani, quem a se praefatione instructum preloque iam paratum, deinde ad Frobenium misit, ut in novam quam splendide adornabat editionem insereretur. Id, inquam, Fogginii exemplum, et operis etiam stylus ab Alcuiniano minime discrepans, codicis alta antiquitas, et inscriptum Alcuini, ut dixi, nomen, animos mihi addiderunt, ut confidenter opus in lucem emitterem: cuius quidem erudita praefatio, eos qui ante se Apocalypsin illustrarunt, usque ad aequales suos Bedam venerabilem et Ambrosium Autpertum, enumerat: ratio autem operis pia, moralis, mystica, et ad Christum atque ad Ecclesiam cuncta ut par est referens. Neque illud contemnent philologi, quod col.  et  alteram quoque Alcuinus translationem Apocalypseos demonstrat. Quod si quem non immerito offendat minuta illa, quam interdum persequitur, etymologia nominum propriorum et explicatio, is eam conformem esse sciat alteri Alcuini opusculo ubi nominum Hebraicorum litteralem, allegoricam, et moralem facit interpretationem. Omne scilicet aevum suos quodque patitur manes; neque id tamen impedit quominus Alcuinus saeculi sui fax fuerit, ut ait Baronius ad an. , divinarum et humanarum litterarum neritia nemini secundus, et Anglorum certe post beatum Adelmum et Bedam doctissimus, Parisiensis academiae fundator, Magni denique Caroli magister, ut eum veteres appellant, deliciosus: et quem Deus in Occidente pugilem haereticis Adoptianis opposuit, ut in Oriente Cyrillum Nestorianis. LIBER PRIMUS.  INCIPIT   ALCUINI IN EXPOSITIONEM APOCALYPSIS.  Beatus Beda in septem periochis dicit Apocalypsin consistere. In prima post salutationem commemorat Domini passiones et glorias ad confirmandos infirmos: deinde commemoratis quae in septem Ecclesiis gesta et gerenda sunt, describit pugnas et victorias universalis Ecclesiae. In secunda videt quatuor animalia, et viginti quatuor seniores, et Agnum stantem, et librum septem sigillis signatum: narrat etiam pugnas et triumphos Ecclesiae. In tertia sub specie septem angelorum tuba canentium varios eventus Ecclesiae describit. In quarta, sub figura mulieris et draconis, pugnas et victorias Ecclesiae narrat, ubi per septem angelos dicta et facta commemorat, etsi non ut prius. In quinta per septem angelos septem plagis terram percutit. In sexta damnationem meretricis narrat. In septima uxorem Agni dicit ornatam de coelo descendere. De septem regulis Tichonii; quarum prima est de Domino eiusque corpore, secunda de Domini corpore vero et simulato, tertia de promissis et lege, quarta de specie et genere, quinta de temporibus, sexta recapitulatio, septima de diabolo eiusque corpore. Hae septem regulae, non solum in Apocalypsi, sed in aliis libris inveniuntur, maxime autem in propheticis. In Apocalypsin primus commentatus martyr Victorinus; quem sequens beatus Hieronymus quaedam quae ille iuxta litteram intellexerat auferens, quaedam ex proprio adiiciens, unum in eam condidit librum, promittens, se in ea potissime laboraturum, si vitae spatium adesset: sed opus illud utrum impletum fuerit, incertum est. Donatista etiam Tichonius multiplicem in eam edidit expositionem, sed perfidiae veneno commiscuit. Post quem Primasius Africanae Ecclesiae antistes, vir per omnia catholicus et in divinis Scripturis eruditus, quinque eam libris enodavit, in quibus, ut ipse asserit, non tam propria quam aliena contexuit, eiusdem scilicet Tichonii bene intellecta deflorans; nihilominus et beati Augustini quaedam exposita capitula adnectens. Et quamvis eam plenius quam alii exposuerit, altissimo tamen sermone composuit. Denique etsi numero pauca, luculentissime tamen a sancto Gregorio exposita sunt capitula per eius diversa opuscula. Postremo beatus Ambrosius Autpertus presbyter quaedam ex his, multa vero ex suo ponens, pulcherrime pertractavit. Explicit praefatio. EXPOSITIO PROPHETIAE NOVI TESTAMENTI.  Exsul ab humano dum pellitur orbe Ioannes    Et vetitus Coici est cernere regna soli. Intret ovans coeli Domino dilectus in aulam    Regis et altithroni gaudet adesse toris. Hinc ubi subiectum sacra lumina vertit in orbem    Currere fluctivagas cernit ubique rotas. Et Babel et Solymam mixtis confligere castris,    Hincque atque hinc vicibus tela fugamque capi. Sed mitem sequitur miles qui candidus agnum,    Cum duce percipiet regna beata polo. Squammeus est anguis per tartara caeca maniplos    Submerget flammis, peste, fameque suos. Huius quae facies, stadiumve, ordove duelli,    Ars quae, quae phalanx, palma et arma forent, Pandere dum cuperem, veterum sata lata peragrans    Excerpsi campis germina pauca sacris, Copia ne potior generet fastidia mensis,    Convivam aut tenuem tanta parare vetet. Nostra tuis ergo sapiant si fercula labris    Donanti laudes da super astra Deo. Sin alias, animos tamen amplexator amicos    Quae cano, corripiens pumice frange fero. Inter reliquos Novi Testamenti libros, sola Apocalypsis prophetia vocatur, iuxta illud: Beatus qui legit et qui audiunt verba prophetiae libri huius, et caetera. Quia ergo nova prophetia est, sic excellit veterem prophetiam, sicut Evangelium observantiam legis, quia quae de Christo et de Ecclesia antiqua prophetia revelanda praedixit, haec iam revelata denuntiat. Unde et Apocalypsis, id est revelatio, inscribitur. Huius autem libri magna auctoritas est, quia a Trinitate per angelum ad Ioannem mittitur. A Patre, ut illud: Quam dedit illi Deus palam facere. A Filio, ut illud: Ego Iesus misi angelum meum testificari vobis. A Spiritu quoque sancto, ut illud: Dominus Deus omnipotens Spiritus prophetarum misit angelum suum, et caetera. Igitur quia nihil historicum sonet, ipsius verba docere probantur. Neque enim in coelo sunt fabri qui loricas fabricent, nec mulier in coelo parere potuit. Nunc superest ut qualitatem visionis eius discutiamus. Tres itaque visionum modos patres nostri intelligendos docuerunt: corporalem, ut videmus per oculos solem, lunam, et reliqua; spiritalem, quae fit per mentis excessum sive vigilantibus sive dormientibus viris, cum non res corporales, sed similitudines rerum corporalium per spiritum intuentur, quemadmodum Pharao vidit septem boves, et Nabuchodonosor lapidem praecisum de monte sine manibus, et Petrus linteum. Tertius est qui intellectualis appellatur, per quem nec corporales res, nec earum similitudines, sed ipsa rerum veritas intuentibus manifestatur, quod huic tantummodo Apocalypsis beatus Hieronymus ascribit. Sanctus vero Augustinus spiritalem in hac intelligi debere visionem, ac per similitudines rerum corporalium ostensam, omnimodis docet. Sed ipsi viderint quis eorum verius dixerit. Ordo vero narrationis hic est: Aliquando ab adventu Domini inchoat, et perducit usque ad finem saeculi. Aliquando ab adventu Domini inchoat, et antequam finiat, ad initium redit, et ea quae dimiserat, sive quae dixerat, diversis figuris repetens, ad secundum Domini adventum percurrit. Aliquando incipit a novissima persecutione; sed antequam ad finem veniat, recapitulando utraque coniungit. Aliquando ad enarrandum proposita paululum intermittit, et aliud non ad hoc pertinens interponit; post quod ordine conciso quae coeperat perdocet. Aliquando in ipso genere locutionis sic mutata figura quasi alia permiscet, ut non nil aliud significet quam quod narrare coeperat. Et nota quia rarissime in hac revelatione vel angelus, vel Ioannes proprias tenent personas. Recurrit autem sermo a specie ad genus, quemadmodum cum Iezabel specialiter increpasset, subiunxit: Et dabo unicuique vestrum secundum opera sua. Quod generaliter sive bonis sive malis congruere videtur. Item a genere ad speciem transit quando cum Ecclesiae, quae habitat inter malos, sub specie pastoris Pergamenorum diceret: Scio ubi habitas, ubi sedes est Satanae, et reliqua. Continuo negligenti pastori intulit: Habeo adversus te pauca, et caetera. Ab hac specie transit ad aliam, cum protinus subdit: Ita habes et tu tenentes doctrinam Nicolaitarum. Qui enim non ait: Habes etiam illic, sed habes et tu, patenter innuit quia ab una specie ad aliam sermonem convertit. Invenitur etiam genus in specie. Nam dicendo Ego Ioannes frater, et reliqua, in sua persona totius Ecclesiae persecutiones insinuat, quas quotidie propter verbum Dei patitur. Iungitur etiam genus generi, cum sedes dicitur posita in coelo. Utrumque enim per se positum, id est et coelum et sedes, in hac revelatione frequenter Ecclesiam designat: cum autem simul iunguntur, unam eamdemque Ecclesiam figurant. CAPUT PRIMUM.  VERS. .---Apocalypsis Iesu Christi. Primo notandum quia plenior sensus redderetur, si haec est Apocalypsis diceret; sed Scripturarum mos est brevitatis causa praenominatas particulas sub auditione relinquere. Hinc est quod Salomon non ait: Hae sunt parabolae Salomonis, vel, Haec sunt verba Ecclesiastae. Apocalypsis, ut dictum est, ex Graeco in Latinum revelatio interpretatur. Iesus Hebraice, Graece sotir, Latine autem dicitur salutaris. Christus Graece, Latine unctus. Nam chrisma unctio dicitur. Chrisma vero primus iubente Domino Moyses in libro Exodo composuisse narratur, quo reges et sacerdotes ungebantur, praefigurantes Christum a Patre invisibiliter unctum. Quam dedit illis Deus palam facere servis suis, quae oportet fieri cito. Hic quoque notandum quia usitatius diceretur, Qua dedit illi Deus: sed sacrae Scripturae consuetudo est frequenter pro ablativo sine praepositione accusativum ponere. Unde est illud psalmi: Exaudi, Domine, vocem meam, qua clamavi ad te. Et Paulus: Bonum certamen certavi. Ostenditur enim his verbis haec revelatio esse Iesu Christi, et hoc a Deo illum accepisse, ut sua revelatione palam faceret servis suis quae oportet fieri cito. Quam ob rem ita distinguendum est, Apocalypsis Iesu Christi; et deinde inferendum, quam dedit illi Deus palam facere servis suis, et reliqua: quorum unum ad divinitatem redigitur, secundum quam ipse cum Patre cuncta revelat mysteria; alterum ad humanitatem, secundum quam non solum a Patre et Spiritu sancto, sed et a semetipso accepit, ut ipse sua revelatione ea quae cito oportet fieri, servis suis declaret. Unde non dicitur, quam dedit illi Deus Pater, sed indefinite, quam dedit illi Deus, id est Trinitas. Et nota quia dicendo servis suis, ostendit Filium etiam in forma servi, non servum, dum eius humanitas domina praedicatur servorum. Suis autem dicit, id est divinae gratiae subiectis; iuxta illud: Confiteor tibi, Domine, Pater coeli et terrae, quia abscondisti haec a sapientibus et prudentibus, et revelasti ea parvulis . In eo vero quod subditur, quae oportet fieri cito, quanquam innumera possint intelligi, singulari tamen intentione de temporalibus Ecclesiae pressuris gaudiisque perennibus venturis, ac de malorum praesenti felicitate, aeternisque futuris cruciatibus sermonem contexit. Quae omnia cito fiunt, quia hoc praesens tempus sine aliqua momenti interpositione ad finem transvolare compellitur. Unde idem Ioannes alibi dicit: Filioli, novissima hora est (II Ioan. II, ). Et significavit mittens per angelum suum servo suo Ioanni. Significavit, id est, sigillavit. Nam signum sigillum dicitur; unde et Danieli dicitur: Clausi sunt signatique sermones. Et Isaiae: Signavi visionem in discipulis meis. Sed quid sibi vult quod signata haec visio dicitur, cum in sequentibus dicatur, Ne signaveris verba prophetiae libri huius? nisi quia piis reserantur, impiis signo clauduntur, neque enim propter fideles servos, sed propter fures divitiae sigillantur. Unde ad Danielem dicitur: Impie agent impii; porro docti intelligent . Dicendo autem significavit, ostendit non iuxta litteram accipi debere, sed ad mysteria altius perscrutanda significationis verbo nos fecit intentos. Haec igitur visio per angelum missa est; sed incircumscriptus spiritus, qui hanc misit, et in eo fuit per quem misit, et in eo cui misit. Idem autem angelus qui apparuit solius incarnati Verbi figuram gessit, eiusque corporis, quod est Ecclesia. Ipse etiam Ioannes, cui apparuit, Ecclesiae typum praetendit. Non autem duas Ecclesias angelum et Ioannem praefigurasse credendum est; sed cum angelus typum tenet capitis, Ioannes praedicatorum; cum angelus praedicatorum, Ioannes auditorum; et cum per angelum praecedentia membra, per Ioannem sequentia designantur; sive in angelo Ecclesia intelligitur post resurrectionem glorificata; in Ioanne vero praesens erudienda a Christo. Praeterea sciendum quia sic Dominus post ascensionem apparet quemadmodum ante incarnationem patribus apparuit, id est per angelicam creaturam. In quo facto patenter ostendit, non se corporaliter nunc ad docendum requiri debere, qui ubique praesens est maiestate: nec enim existimandum est, humanitatem ex Virgine sumptam fuisse in angelo; sed illius figuram angelum expressisse. Nihil etiam mirum quod similis filio hominis vocatur, cum Daniel propheta angelum Gabriel virum nominasse perhibetur. Sic autem per hunc angelum dicitur: Ego sum primus et novissimus, et reliqua. Quemadmodum ante incarnationem Deus in assumpta angeli persona dicit: Ego sum Deus Abraham, et caetera. Sicut enim Moyses eum qui sibi in rubo apparuit, modo angelum, modo Dominum vocat; sic Ioannes hanc revelationem sibi per angelum missam perhibet, et ipsum in mysterio et figura Dominum Iesum Christum fuisse confirmat. Itaque et Paulo Dominus in via per angelum apparuit; quia si in propriae carnis substantia apparere debuisset, Ioanni, quem specialiter dilexit, appareret. Et notandum quia more aliorum Ioannes de se quasi de alio loquitur. Moyses quippe ait: Erat Moyses vir mitissimus. Et Iob: Vir erat in terra Hus nomine Iob, et caetera. Non enim ipsi a se, sed Spiritus sanctus per eos loquebatur. VERS. .---Qui testimonium perhibuit Verbo Dei, et testimonium Iesu Christi quaecunque vidit. Perhibuit tunc Ioannes, perhibet nunc Ecclesia, cuius ille figuram gerebat, cum hanc Apocalypsin cerneret. Verbum autem et Iesum Christum distinguit propter duas Christi substantias, qui de utroque testimonium perhibuit dicens: In principio erat Verbum. Et item: Verbum caro factum est. Vidit autem ad utrumque refertur. Vidit enim spiritalibus oculis Verbum, corporalibus vero omnia quae de humanitate ipsius narrantur. Beatus qui legit et qui audiunt verba prophetiae libri huius, et servant ea quae in ea scripta sunt. Tempus enim prope est. Hic claret quanta sit huius libri auctoritas, qui inter omnes prophetias speciali quodam modo sponsione beatitudinem repromittit. Dicendo autem qui legit, et qui audiunt, doctorum personam et audientium demonstravit. Quod vero subditur, et servant ea, ad utrosque pertinet, quia non auditores legis iusti sunt apud Deum, sed factores legis iustificabuntur. Et ut ad haec observanda utrorumque animos incitaret, subiecit: tempus enim prope est; scilicet quo vel iusti post observantiam mandatorum remunerentur, vel iniusti post negligentiam puniantur. VERS. .---Ioannes septem Ecclesiis quae sunt in Asia. Per septenarium numerum universalis Ecclesia exprimitur, propter septem dona illius qui replevit orbem terrarum. Hinc Eliseus septies puerum oscitare fecit super quem incubuit, quoniam populus infidelitate mortuus, per septem dona sancti Spiritus vivificatur. Septenarius itaque numerus perfectus est, qui a ternario et quaternario formatur; ternarius namque in divinis Scripturis perfectus habetur propter mysterium Trinitatis; sive propter tres virtutes, fidem, spem et charitatem; sive propter tres ordines fidelium, praedicatorum, abstinentium, et coniugatorum. Quaternarius vero perfectus est propter mundi partes, sive propter quatuor principales virtutes, id est prudentiam, temperantiam, fortitudinem atque iustitiam; seu propter quatuor Evangeliorum libros. Quia igitur Trinitatis cognitio quatuor coeli cardines comprehendit; sive quia spes, fides et charitas quatuor principalium virtutum summam perficiunt; seu quia tres ordines credentium, quatuor Evangeliorum praeceptis se subdunt, recte per hunc septenarium numerum universalis Ecclesia figuratur. Attamen sciendum quia specialiter ad septem Ephesiorum Ecclesias haec sacramenta de exsilio scripta mandavit. Non ergo species excluditur, sed in specie genus, id est universalis Ecclesia ostenditur, quae bene in Asia esse dicitur. Asia enim elatio interpretatur. Elatio autem non semper pro vitio ponitur, sed aliquando pro culmine virtutis, ut illud: Ponam te in superbiam saeculorum. Id est, faciam ut voluptates omnes et infimos honores despicias. Et alibi: Sustulit te super altitudinem terrae. In hac igitur elationis celsitudine consistit Ecclesia. Aliter, si elatio pro vitio ponitur, non accipiendum est quod sancta Ecclesia elata permaneat, sed quia dudum in elationis fastu erecta, humilis futura superno munere sit praedestinata. Iuxta illud: Nunquid ingressus es thesauros nivis, aut thesauros grandinis aspexisti, quae praeparavi in tempus hostis, in diem pugnae et belli? VERS. .---Gratia vobis et pax ab eo qui est, et qui erat, et qui venturus est, et a septem spiritibus, qui in conspectu throni eius sunt, et a Iesu Christo. Gratia dicitur venia gratis collata, qua infulgente ex servis peccati in filios iustitiae adoptati sumus. Hanc Petrus, hanc Paulus scripturi fidelibus, titulo salutationis praemiserunt, ut populos gratiae exhortaturi, omnem salutationis summam in hac esse monstrarent: et apte gratia paci praefertur, quia nullus ad pacem Dei reconciliatus venire poterat, nisi hunc gratia misericordiae praecessisset. Quod autem dicit ab eo qui est, et qui erat, et qui venturus est, specialiter unigenito Dei Filio assignandum est. Ipse essentialiter est cum Patre et Spiritu sancto, cui mutabilitas nunquam accidit, iuxta illud Pauli: Non fuit in illo est et non; sed est in illo fuit erat (II Cor. I, ), quia ante quam de virgine nasceretur in tempore, cuncta cum Patre tempora fecit. Unde idem Ioannes: In principio erat Verbum. Idem etiam venturus est in assumpta humanitate ad iudicandum vivos et mortuos; sicut scriptum est: Sic veniet quemadmodum vidistis eum euntem in coelum (Act. I, ). Cum ergo certum sit quia hanc gratiam Ecclesia sicut a Filio et Spiritu sancto, ita a Patre per Filium et Spiritum sanctum acceperit, cur hoc loco persona Patris reticetur? Scilicet quia sacrarum Scripturarum mos est, ut ubi una vel duae de Trinitate personae ponuntur, tota simul Trinitas intelligatur. A septem vero spiritibus dicit propter unius spiritus septenariam operationem: qui ideo in conspectu throni, id est Ecclesiae, hoc est in memoria sanctorum solus esse dicitur, quia eidem specialiter remissio peccatorum assignatur; iuxta illud: Accipite Spiritum sanctum; quorum remiseritis peccata, remittuntur eis. Vel certe in Spiritu tota Trinitas intelligitur. Dicendo autem a Iesu Christo, ideo Filii personam repetit, quoniam qui dicitur erat ante saecula, homo factus est in fine saeculorum. Qui est testis fidelis primogenitus mortuorum, et princeps regum terrae. Manifesto genere locutionis Christum dicit, specialiter testem fidelem, cum tres sint qui testimonium dant, Pater, et Filius, et Spiritus sanctus, et tres unus Deus sunt. Potest et specialiter Filius in assumpto homine dici testis fidelis, eo quod pro testimonio veritatis usque ad mortem pervenerit carnis. Nam cum omnis Ecclesia in sanctis praedicatoribus testimonium de Christo perhibeat, illi principaliter martyres, id est testes, dicuntur qui pro Christo mortem pertulerunt corporis. Primogenitus autem ideo dicitur, quia nullus ante ipsum non moriturus surrexit. Aliter omnes sancti mortui sunt mundo, ut illud: Mortui enim estis; sed iste singulariter, in quo nullum fuit peccatum. Reges vero, aut omnes sanctos dicit, qui se bene regere noverunt; aut certe praedicatores, qui bonis se sociant; sed super malos erigunt, sicut Petrus super Ananiam, et Paulus sceptrum vibrat dicendo: Quid vultis? In virga veniam ad vos. Quia dilexit nos. Quomodo nos dilexerit, mala quae pertulit manifestant. Non autem nos quales eramus dilexit, id est impios; sed quales ipso amore nos fecit. Unde continuo subditur: et lavit nos a peccatis nostris in sanguine suo. Sed quo ordine in sanguine suo nos laverit, Apostolus indicavit dicens: Quicunque baptizati sumus in Christo Iesu, in morte ipsius baptizati sumus. Et fecit regnum nostrum sacerdotes Deo et Patri suo. Quia caput nostrum rex est et sacerdos, ideo omnia membra reges sunt et sacerdotes; ut illud Petri apostoli: Vos genus electum regale sacerdotium. Reges autem sunt, seipsos regendo; sacerdotes vero, Deo offerendo; iuxta illud: Obsecro vos per misericordiam Dei, ut exhibeatis corpora vestra hostiam viventem. Dicendo itaque Deo et Patri, unam personam ostendit; quanquam Spiritus sanctus secundum praedictam regulam ibi intelligatur, sicut et apostolus dicit: Benedictus Deus et Pater Domini nostri Iesu Christi; Deum et Patrem unam personam volens intelligi; proinde dicendum est: Ipsi gloria in saecula saeculorum. Ipsi, id est qui fecit nos reges et sacerdotes, Patri scilicet et Filio, ubi intelligimus amborum charitatem, quae est Spiritus sanctus: charitas enim Dei diffusa est in cordibus nostris per Spiritum sanctum. Bene autem non sibi, sed ei, a quo accepit, pro his Ecclesia tribuit gloriam; iuxta illud: Non nobis, Domine, non nobis, sed nomini tuo da gloriam. VERS. .---Ecce venit cum nubibus. Si iuxta litteram intelligamus, veniente Domino ad iudicium, erit nubes candida, quae sanctos obumbrans ab igne saeculum cremante defendat. Erit terribilis, cuius fragoribus reprobi terreantur; attamen in hac Apocalypsi non facile iuxta litteram quippiam sentiendum est. Itaque in sacro eloquio, cum plurali numero nubes ponuntur, praedicatores sanctos designant, qui et munditia mentis leves sunt, et praedicationum guttis corda audientium rigare non desistunt. Cum his igitur nubibus Dominus ad iudicium veniet; iuxta illud prophetae: Ecce venit Dominus ad iudicium cum senioribus populi. Et videbit eum omnis oculus, et qui eum pupugerunt. Omnis oculus videbit; id est omnis homo, a parte totum, qui tunc resurrexerit, sive ad vitam, sive ad mortem: non autem animalium, quibus non est datum post mortem resurgere. Videbit vero omnis homo in forma servi, in qua ab impiis iudicatus est, non in forma divinitatis, quae ab impiis videri non potest. Et nota quod alter interpres ait: Videbit eum omnis terra, talem ac si diceret, qualem hic positum impii futurum non credebant. Et plangent se super eum omnes tribus terrae. Hoc loco notandum quia cum adiectione ait tribus terrae: ac si diceret terrena desiderantes, et avaritiae studentes, quibus dicitur: Vae vobis divitibus; et item, Vae vobis qui ridetis. Quae vero sit causa doloris, aperitur cum dicitur, super eum. Nam etsi multarum miseriarum ibi luctus erit, ad comparationem tamen fletus ex visione claritatis Christi nullus erit; magis enim tunc dolebunt infelices pro eo quod talem perdiderunt Dominum, quam quod in atrocissimum inciderunt tormentum; sed ecce cum interpositione iuramenti quae dicta sunt affirmat cum subdit: etiam: amen. Quod apud Latinos est etiam, hoc apud Hebraeos amen. Utrumque autem adverbium est affirmandi: ait ergo etiam amen, ac si ingeminando diceret, verum est, verum est. VERS. .---Ego sum α et ω, principium et finis, dicit Dominus Deus qui est, et qui erat, et qui venturus est. Dicendo sum, aperte insinuat quia Deus per se loquebatur. Unde Apostolus: An experimentum quaeritis eius qui in me loquitur Christus (II Cor. XIII, )? Et David: Attendite populus meus legem meam; cum nec populus nec lex David fuerit. Hoc autem significat α et ω, quod principium et finis. Nam α apud Graecos principium est elementorum; ω vero finis eorumdem. Principium autem Christus dicitur, quia ab ipso omnis creatura initium accipit; finis vero, quia ipse quasi terminus omnia concludit. Aliter principium et finis vocatur, quia ipse est Deus ante saecula, et homo in fine saeculorum. Unde Ioannes: In principio erat Verbum . Et item: Verbum caro factum est (Ioan. I, ). Ego Ioannes frater, et particeps in tribulatione, et regno, et patientia Iesu, fui in insula quae appellatur Pathmos, propter verbum Dei et testimonium Iesu. Hoc loco Ioannes, et specialiter suam, et generaliter Ecclesiae personam designat. Et notandum quia regnum pertinet ad caput, tribulatio ad membra, patientia ad utrumque, quod totum in uno Iesu reperitur. Tribulationem namque patiebatur caput cum membris dicendo: Saule, Saule, quid me persequeris? Regnum in capite, ut illud: Venite, benedicti Patris mei, percipite regnum quod vobis paratum est ab origine mundi; quod est aperte dicere: Venite membra, regnate cum capite, quia ego sum regnum. Se enim dabit suis, ut scriptum est: Iusiurandum quod iuravit ad Abraham patrem nostrum, daturum se nobis (Luc. I, ). Patientia vero nos exspectat, iuxta illud: Ignoras quoniam benignitas Dei ad patientiam te adducit ? Et nos in patientia nostra possidebimus animas nostras. Per Pathmos autem insulam, quae fretus interpretatur, in qua Ioannes erat religatus, persecutiones et angustiae designantur, quas patitur Ioannes et Ecclesia, id est species et genus; sed propter verbum Dei, non pro suis malis; iuxta illud Petri apostoli: Nemo vestrum patiatur quasi fur, sed quasi Christi discipulus (I Petri IV, ). Fui in spiritu in Dominica die. Hinc iam singillatim de specie, singillatim de genere dicendum est. Non autem Ioannis spiritus carnem funditus deseruit, quando hoc vidit, quia corpus sine spiritu non viveret, sed in exstasi positus, nihil per corpus vel sentire vel intelligere potuit. Et nota quia non in sabbato, sed in Dominica die se in spiritu fuisse dicit, quia iam vetus illa, quae mortem operabatur, lex transierat, et nova quae vivificat in Christi resurrectione claruerat. Allegorice Ecclesia, quia in electis facta carnis spiritu mortificat, ut in novae vitae conversatione assurgat in spiritu, et Dominica dies esse demonstrat. Unde est illud Apostoli: Vos in carne non estis, sed in spiritu. VERS. .---Et audivi post me vocem magnam tanquam tubae dicentem: Quod vides scribe. Illud sciendum quia sicut Ioannes in spiritu audivit, ita vox ad eum facta spiritalis fuit. Sed quaerendum est quod dorsum spiritus habere potuit, ut post se vocem audiret. Videtur itaque facies spiritus illius fuisse ipsa vis divinae contemplationis; dorsum vero oblivio de praesentibus. Idcirco ergo vocem in his quae oblitus fuerat audivit, ut faciem mentis ad ea converteret, et quaeque videret in libro, in libro scriberet. Ac si ei ipsa vox diceret: Ea quae in spiritu Dei videre incipis, hic ubi me audis sine sono sonantem, id est in terris, vel gesta vel gerenda sunt. Sic autem dicitur quae vides scribe; ac si diceret, quae visurus es; necdum enim aliquid viderat. Allegorice Ecclesia de Christi ac sua copula vocem post se audit, a lege et prophetis, ut illud: Erunt duo in carne una (Gen. II, ). Vox autem haec sive in Ecclesia sive in Ioanne, recte magna dicitur, quia de summis mysteriis loquitur, quaeque ideo tubae comparatur, et per ora praedicantium diffunditur. Unde uni eorum dicitur: Quasi tuba exalta vocem tuam. Haec vox in Ioanne Ecclesiam admonet, ut quae videt scribat, id est in memoria recondat. Et mitte septem Ecclesiis, Epheso, Smyrnae, Pergamo, Thyatirae, Sardis, Philadelphiae, et Laodiciae. Dicendum quomodo interpretatio horum nominum universali conveniat Ecclesiae. Ephesus interpretatur voluntas, sive consilium meum; et cuius? nisi eius qui reprobat consilia principum, consilium vero eius manet in aeternum. Ecclesia autem voluntas Dei est, cui per prophetam dicitur: Vocaberis voluntas mea. Et nota quia voluntas pertinet ad charitatem, consilium vero ad correctionem. Ille enim voluntas Dei est, qui non timore poenali, sed sponte se Creatori subdit. Ille vero qui nec timore, nec amore, se conferre vult, divina agente clementia, fit ad eum correctionis sermo, ut relicto errore, consilium salutis percipiat. Smyrna in Latinum vertitur canticum eorum, id est electorum, canticum vero illud est mandatum novum. Ecclesia igitur canticum hoc quotidie cantat, cum mandatum novum diligendo Deum et proximum implet. Pergamum interpretatur dividendi cornua eorum. Et quorum nisi Christi, et diaboli? In cornibus itaque Christi regnum eius ostenditur, id est Ecclesia. In cornibus vero diaboli, eius etiam regnum, id est impii. Audi igitur divisionem cornuorum: Omnia cornua peccatorum confringam, et exaltabuntur cornua iusti. Thyatira dicitur illuminata; et quae alia illuminata intelligitur nisi illa cui per Isaiam dicitur: Surge, illuminare, Hierusalem . Et apte illuminata dicitur Ecclesia, ut meminerit se tenebras fuisse. Unde Apostolus ad eius membra: Fuistis aliquando tenebrae, nunc autem lux in Domino. Sardis Latine sonat principi pulchritudinis, ubi subintelligendum est aptata, vel praeparata. Princeps autem pulchritudinis ille est, de quo Psalmista ait: Speciosus forma prae filiis hominum. Et quae est huic praeparata? nisi illa de qua eidem principi dicit Propheta: Astitit regina a dextris tuis in vestitu deaurato circumamicta varietate. Philadelphia interpretatur salvans haereditatem Domino. Unde apte intelligitur electorum Ecclesia, quae cum divino adiutorio se ipsam salvare contendit. De hac enim haereditate dicitur: Dabo tibi gentes haereditatem tuam . Laodicia interpretatur tribus amabilis Domino, sive, fuerunt in vomitu; quae interpretatio permistos bonos cum malis in Ecclesia ostendit. VERS. .---Et conversus sum ut viderem vocem quae loquebatur mecum. Dicendo viderem, ostendit non corporalem fuisse vocem, quae videri non potest; sed spiritalem, quam nihil aliud est videre, quam audire. Allegorice Ecclesia conversa est ut vocem videret, quia mentis desiderio ad verba legis et prophetarum se contulit, ut eorum sacramenta impleta iam cerneret. Et conversus vidi septem candelabra aurea, et in medio septem candelabrorum aureorum similem filio hominis. Per septem candelabra septiformis Ecclesia designatur, in cuius medio est Christus, qui ideo similis filio hominis dicitur, quia iam erat immortalis; sive quia non cum peccato, sed in similitudine carnis peccati apparuit. In medio autem apparuisse legitur, iuxta illud: Ubi duo, vel tres congregati fuerint in nomine meo, ibi sum in medio eorum. Et apte per septem candelabra aurea Ecclesia figuratur. Nam septiformis operatio sancti Spiritus per numerum, et aeternae sapientiae claritas per aurum figuratur. Sicut itaque aurum per ignem probatum, percussionibus perductum candelabrum efficitur; sic Ecclesia igne tribulationis ad purum excocta tentationum ictibus in longanimitatem extenta consummatur. Unde Isaias ait: Dixit Dominus cuius est ignis in Sion, et caminus eius in Hierusalem. Praeterea sciendum quia et per septem candelabra, et per filium hominis una designatur Ecclesia, quoniam una est Christi et Ecclesiae persona. Unde idem Dominus qui vestitus podere in medio candelabrorum apparuit, indutus est ipsa candelabra. Quapropter hoc est vestis Christi quod septem candelabra, id est Ecclesia. Genus enim iungitur generi, cum et per septem candelabra, et per filium hominis intelligitur Ecclesia. Et nota quia ad nos pertinet similitudo filii hominis, quoniam sicut resurrexit caput nostrum in re, ita et nos in spe. Vestitum podere. Podes Graece, Latine pedes dicuntur. Quid ergo per poderem, id est talarem tunicam, quam Zacharias sacerdotalem esse dicit, accipimus, nisi specialiter Christi carnem, et generaliter omnem Ecclesiam? Ipse quippe Deo Patri in cruce se offerendo sacerdotium gessit. Sed haec sacerdotalis vestis usque ad talos est, quia corpus eius, quod est Ecclesia, usque ad novissima membra, ea quae desunt passionum Christi adimplet; vel certe vestis eius usque ad talos, fuit opus charitatis usque ad passionem mortis. Et praecinctum ad mamillas zona aurea. Illud sciendum quod Daniel vidit virum praecinctum renes, Ioannes ad mamillas, quia Vetus Testamentum luxuriam carnis, Novum vero etiam mentis frenat. Duplex autem illa praecinctio non ad caput, sed ad membra redigitur, cum constet Redemptorem nostrum nec corporis nec cordis luxuria tactum. Haec igitur zona bene aurea fuisse dicitur; quia quisquis supernae patriae civis est, non timore supplicii, sed amore supernae claritatis immunditiam deserit. Quod autem apostolis in Novo Testamento iubetur, sint lumbi vestri praecincti, in eorum persona eis iubetur qui necdum carnis fornicationem frenantes, ad vitae veteris hominem pertinent. Nam ipsi prius carnis immunditiam deseruerant. Aliter, ad mamillas zona aurea angelus praecingitur, quia Ecclesia ex duobus populis veniens, in Christo charitatis compage unitur. Caput autem eius et capilli erant candidi tanquam lana alba et tanquam nix. Caput Christi est Deus Pater; unde Apostolus: Caput Christi Deus; cuius aeternitas iuxta morem humanae locutionis in candore capitis demonstratur. Allegorice caput Ecclesiae Redemptor eius est; iuxta illud: Caput viri Christus . Capilli praecipui sunt in Ecclesia, qui propter innocentiam agnis, id est lanae, propter resurrectionem nivi comparantur. Et quia utrumque Christus in se ostendit, id est innocentiam et resurrectionem, quorum alterum imitari, alterum exspectare iubemur; idcirco non solum capilli, sed et totum caput lanae albae et nivi assimilatur. Et oculi eius velut flamma ignis. Isti oculi illi sunt, de quibus inferius dicitur: Vidi agnum tanquam occisum habentem oculos septem, qui sunt septem spiritus Dei. Nam quia Spiritus sanctus et ad fidem illuminat Ecclesiam, et in amorem Dei concremat; recte oculorum luminibus, et flammae ignis assimilatur. Possunt et per hos oculos spiritales angeli in Ecclesia designari, qui luce scientiae eamdem Ecclesiam illustrant, et amoris incendium praebent. Et pedes eius similes aurichalco, sicut in camino ardenti. Aurichalci talis perhibetur effectus, quod aes in caminum missum, adhibito vehementi incendio, immisso etiam quodam medicamine, et firmiorem accipiat fortitudinem, et in auri convertatur fulgorem. Unde apte pedes similes aurichalco ad illa novissima Ecclesiae membra rediguntur, quae sub Antichristo nimio persecutionis incendio sunt excoquenda; sed adhibito medicamine tolerantiae, fortiora ac clariora reperientur. Et quia in Iudaea vehementior erit vexatio, ubi Dominus ab impiis Iudaeis crucifixus est, idcirco alia translatio aurichalcum Libani posuit, qui mons in Iudaea esse perhibetur. Et vox eius tanquam vox aquarum multarum. Superius huius qui apparuit vocem tubae comparavit, nunc autem voci aquarum multarum, quia quod prius pauci praedicatores, postea totus mundus clamavit. Aliter per vocem tubae, vox Veteris et Novi Testamenti; et per vocem aquarum multarum charitas potest intelligi, cuius multiplex lex est, ut illud: Et scies quod multiplex est lex eius. VERS. .---Et habebat in dextera sua septem stellas. Per septem stellas, ut idem angelus inferius exponit, angeli intelliguntur. Non autem illi coelestis patriae spiritus, in quibus nihil reprehensibile invenitur, sed Ecclesiae praedicatores, de quibus dicitur: Angeli pacis amare flebunt, qui recte per stellas et angelos designantur, quia et in huius saeculi nocte lucent per munditiam vitae, et auditoribus suis coelestia nuntiando, angeli veritatis existunt. Quia vero septem non numero sunt, sed significatione universitatis, omnes ecclesiae praedicatores haec species comprehendit. Unde in significatione non iam septem, sed unus angelus, id est perfectus ordo praedicatorum. Sicut et septem candelabra, non tantum Asiae Ecclesias, sed universalem Ecclesiam designant. Et si subtiliter intendimus, in his septem stellis etiam candelebra invenimus; id est in sanctis praedicatoribus universalem Ecclesiam. Unde Dominus cum uni angelo loquitur, subdit: Audiat quid spiritus dicat Ecclesiis. Dextera in hoc loco summa beatitudo debet intelligi, quae nunc in spe, tunc erit in re. Unde est illud Isaiae: Suscipiet te dextera iusti mei. Cum ergo Ecclesiam in dextera teneri audimus, a toto partem intelligere debemus, quae in futuro ad dexteram collocanda est. Et de ore eius gladius utraque parte acutus exiebat. Quid per gladium, nisi praedicatio Veteris et Novi Testamenti? ut illud Pauli: Et gladium spiritus, quod est verbum Dei (Ephes. VI, ). Qui bene utraque parte acutus dicitur, quia hinc culpas operis, illinc resecat illicitas cogitationes. Sive quia imperfectos iuxta litteram exterius informat, et perfectos iuxta mysticum intellectum interius erudit. Et facies eius sicut sol lucet in virtute sua. Per faciem fulgentem ut sol, electi possunt accipi, ut illud: Fulgebunt iusti sicut sol. In qua sententia si solem istum visibilem volumus intelligere, sciendum quia tunc maioris erit claritatis quam nunc, et sanctorum tunc gloria maior, Isaia attestante qui ait: Erit lux lunae sicut lux solis; et lux solis septempliciter sicut lux septem dierum, in die qua alligaverit Dominus vulnus populi sui (Isa. XXX, ). Unde hoc loco additum est: in virtute sua. Aliter, quid per faciem angeli, nisi incarnatio Redemptoris manifesta, quae velut ortum habuit nascendo, occasum moriendo, et item ortum resurgendo? Et quia iam eius resurrectio per totum orbem claruerat, quasi sol meridianas horas conscenderat, cum Ioannes ista cernebat; ideoque cum additamento ait: sicut lucet sol in virtute sua. VERS. .---Et cum vidissem eum, cecidi ad pedes eius tanquam mortuus. Ioannes hoc loco Christi membra, angelus autem specialiter Christum significat. Ioannes ergo quasi mortuus ad pedes angeli cadit, quia Ecclesia ut moriatur mundo, Christi vestigia sequitur. Et apte dicitur quasi mortuus, quia Ecclesia, etsi mundo et vitiis moriatur, vivit tamen Deo. Et posuit super me dexteram suam dicens: Noli timere. Per dexteram angeli hoc loco praedicatores designantur. Hinc per Moysen dicitur: In dextera eius ignea lex; id est, in sanctis praedicatoribus doctrina Spiritus sancti. Siletur plane quid angelus superposita dextera fecerit; sed certa ratione colligimus, quia sive Ioannem, sive Ecclesiam, in illo a terra levavit. Sed nunquid Ecclesia ab imitatione passionum Christi submota est? Absit. Angelum ergo Ioanni tanquam mortuo ad pedes suos iacenti dexteram superponere, eumque a terra erigere, est Dominum Redemptorem Ecclesiam passiones eius imitantem a cordis moerore ad spem futurae gloriae per sanctos praedicatores exhortando elevare; ut illud: Non sunt condignae passiones huius temporis ad futuram gloriam, quae revelabitur in nobis (Rom. VIII, ). Et apte dicit, Noli timere; ac si Dominus Ecclesiae dicat: Accepta desuper fiducia, humanum timorem longe propulsa. Ego sum primus, et novissimus; et vivus fui, et mortuus, et ecce sum vivens in saecula saeculorum. Hic declaratur quia angelus iste Domini Iesu Christi specialiter personam gessit, cui haec omnia conveniunt. Et habeo claves mortis et inferorum. Per claves potestas divini iudicii designatur, quam nullus effugere valet, sed cunctos ut clavis includit; iuxta illud: claudit et nemo aperit. Per mortem vero ille, de quo scriptum est: Invidia autem diaboli mors introivit in orbem terrarum. Et per inferos, hi qui ad eum pertinent exprimuntur. His itaque clavibus laxatur diabolus ad tentandum Ecclesiam, et istis religatur. Unde scriptum est: Fidelis Deus qui non patietur vos tentari supra quam potestis facere (I Cor. X, ). Scribe ergo quae vidisti, et quae sunt, et quae oportet fieri post haec. Transit a genere ad speciem. Hinc enim Ioannes praedicatores specialiter designat. Et nota quia quae iam dixerat repetit, ut culpa torporis amoveatur. Scribe ergo, ait, quae vidisti, tanquam diceret, in lege et prophetis futura de me; et quae sunt, scilicet impleta per me, et quae oportet fieri post haec, id est quae sunt adimplenda in membris meis. Sed hic liber iam debito fine claudendus est, ne ante lassemur in camporum planitie, quam ad huius Apocalypsis subeundos montes veniamus. LIBER SECUNDUS.  Ut praecedenti libro iam diximus, hanc visionem alii spiritalem, alii intellectualem asserunt. Quod si intellectualis fuit, non in sua sed in aliorum dicit persona. Si vero spiritalis, quibusdam locis quomodo intelligentiam visionis acceperit dicit, quibusdam autem tacet. Et hoc quidem moderate, quia si per totum aperta visio esset, vilesceret; si ex toto clausa, contemneretur.. Sacramentum septem stellarum quas vidisti in dextera mea, et septem candelabra aurea; septem stellae, angeli sunt septem Ecclesiarum; et candelabra septem, septem Ecclesiae sunt. De his sufficienter iam dictum est. CAPUT II.  VERS. .---Et angelo Ephesi Ecclesiae scribe: Haec dicit qui tenet septem stellas in dextera sua, qui ambulat in medio septem candelabrorum aureorum. Scio opera tua, et laborem, et patientiam tuam. Hoc loco beatus Ioannes, vel ex propria, vel ex praecedentium praedicatorum persona, verba Domini ipso iubente scribit ad universalem Ecclesiam, quae per angelum demonstratur. In quo angelo modo totum electorum corpus, quod ex sanctis praedicatoribus et bonis auditoribus constat, praeconio laudis attollitur; modo etiam pars specialiter notatur in malis. Quid igitur est Dominum Redemptorem stellas in dextera tenere, nisi electos suos in prosperitatis beatitudine praedestinatos habere? Quid autem est eumdem in medio candelabrorum ambulare, nisi unicuique sanctorum gratiam donorum largiendo per internam discretionem ubique praesentem adesse? Quod si per stellas et candelabra totum corpus Ecclesiae accipimus, quod ex electis et reprobis constat; per dexteram Christi potentia divinitatis eius intelligenda est, quam nullus potest evadere, quia in manu eius sunt omnes fines terrae; qui inter candelabra ambulat, iustos visitando, et iniustos deserendo. Opera autem, et laborem, et patientiam sanctorum se Dominus scire perhibet, hoc est per electionis gratiam approbare. Sed ecce ad infirmantem specialem corporis partem sermo recurrit cum subditur: Et quia sustinere non vales malos. Non enim laudis, sed magnae infirmitatis indicia sunt, angelum malos sustinere non posse. Et notandum quia eidem angelo inferius dicit: Sustinuisti propter nomen meum, quod huic loco contrarium non est, quia in uno infirmitas, in altero membrorum firmitas demonstratur. Et tentasti eos qui se dicunt esse apostolos, et non sunt, et invenisti eos mendaces. Pullulasse credendum est tunc in Ephesi Ecclesia falsos apostolos, quos idem Ioannes in epistola sua antichristos vocat, in quorum persona omnium haereticorum perfidia notatur. Tentatio autem aliquando ad probationem pertinet, ut illud: Tentat vos dominus Deus vester . Ecclesia ergo falsos tentat, cum in praedicatoribus haereticos de fide interrogat, utrum veritatis, an mendacii sint discipuli. Et patientiam habes, et sustinuisti propter nomen meum, nec defecisti. Haec quia manifesta sunt transeamus. Sed habeo adversus te quod charitatem tuam primam reliquisti. Memor esto itaque unde excideris, et age poenitentiam, et prima opera fac. Absit ut is primam charitatem reliquisse credatur, quem in praecedenti versiculo tanta laude prosecutus est. Sed ab hac specie ad aliam reflectit sermonem, quam dignam iudicat reprehensione. Primam autem charitatem usu humanae locutionis dicit prioris temporis. Sin autem, venio tibi, et movebo candelabrum tuum de loco suo, nisi poenitentiam egeris. Quid est impoenitenti dicere, venio tibi, nisi praesentiam irae meae sentire te faciam? Et quia angelus et candelabrum per significationem unum sunt, quid est dicere, movebo candelabrum tuum de loco suo, nisi movebo te? ubi non totus angelus, sed pars eius impoenitens debet intelligi, cuius locus est Ecclesia. Nam quia non genus sed speciem in angelo tangit, ideo locum speciei in genere ostendit. Et notandum quia non ait, proiiciam, sed movebo, ostendens impoenitentem quandiu in hac vita versatur, nequaquam ab Ecclesia funditus avelli; sed donum sanctitatis, quo ante humanos oculos lucebat, propter cor impoenitens non mereri. Movere autem Dominus candelabrum dicitur, id est non statuere, sicut cor Pharaonis indurare. Quando igitur quisque crimen admittit, tunc in conspectu hominum movetur candelabrum eius, qui si cito per poenitentiam surrexerit, quia in eodem loco misericorditer collocatur, et ob hoc multi stant in conspectu Dei, qui in conspectu hominum iacere videntur. Dicit ergo, movebo cito candelabrum tuum de loco suo, nisi poenitentiam egeris, id est munus sanctitatis post lapsum non recipies, nisi cor ad poenitentiam emollire curaveris. VERS. .---Sed hoc habes, quod odisti facta Nicolaitarum, quae et ego odi; ac si universali angelo diceretur: Non in ea specie, quam nunc terrui, sed in alia hoc habes, quia odisti facta Nicolaitarum, quae et ego odi. Quae sunt autem specialia facta Nicolaitarum, beatus Augustinus in libro de Haeresibus ostendit dicens: Nicolaus, ut fertur, unus fuit ex illis septem diaconibus qui ordinati sunt ab apostolis, quique, cum zelo pulcherrimae coniugis culparetur, purgandi se causa permisisse fertur ut ea, qui vellet, uteretur, quod eius factum in sectam turpissimam versum est, qua placet usus indifferens feminarum. Sectatores etiam eius, nec ab his quae idolis immolantur dividunt cibos suos. Generaliter autem omnes haeretici Nicolaitae sunt. Nicolaus enim interpretatur stultus populus. Quicunque igitur de sapientia Patris, quae est Filius, vera non sentiunt, etsi sapientes sint saeculo, secundum Deum stultos se esse demonstrant. Invenimus et in Ecclesia Nicolaitas; eos scilicet, quos stulte in terreno amore thesaurizare videmus. Notandum denique, quia non ait, odisti Nicolaitas, sed facta Nicolaitarum, quia non naturam, quae bona in illis creata est, sed pessima facta Dominus, et qui ex parte illius sunt, in eis odisse probantur. VERS. .---Qui habet aurem audiat quid Spiritus dicat Ecclesiis. Hoc dicto evidenter ostendit quia in una Ephesiorum Ecclesia, universitatem credentium comprehendit. Aures vero non corporis, sed cordis requirit; iuxta illud: Vobis dico, qui auditis. Sed cum angelus specialiter Filii personam gesserit, quid sibi vult quod non dicitur, quid Dei Filius, sed quid Spiritus dicat Ecclesiis? nisi quia ad instruendos mores humanos verba Filii, Spiritus verba sunt. Vel non specialiter Spiritus sancti persona, sed tota Trinitas in Spiritu accipienda est. Vincenti dabo ei edere de ligno vitae, quod est in paradiso Dei mei. Lignum vitae sapientia Dei Patris est, iuxta illud Salomonis: Beatus homo qui invenit sapientiam lignum vitae , et reliqua. Et apte lignum vitae vocatur, quia in praesenti electos suos ab aestu vitiorum protegit, et in futura beatitudine cibum aeternae contemplationis se desiderantibus praebet; unde est illud: Satiabor dum manifestabitur mihi gloria tua . Qui ergo vicerit, id est qui in Christo, et per Christum antiqui hostis tentamenta superaverit, dabit ei Christus secundum humanitatem suam edere de ligno vitae, quia ad iudicium veniens perducet ad contemplandam divinitatis suae maiestatem. Paradisus autem, in quo lignum est vitae, vita est aeterna, quae est in ligno vitae. Et nota quia Deum se habere dicit, secundum humanitatem loquens, quam pro nobis assumpsit. Praeterea quia hunc angelum partim laudat, partim vituperat, secundum suum nomen; quia Ephesus, et lapsus magnus, et voluntas mea dicitur. VERS. .---Et angelo Ecclesiae Smyrnae scribe: haec dicit primus, et novissimus, qui fuit mortuus, et vivit; Scio tribulationem tuam, et paupertatem; sed dives es. Hoc tantum non uni, sed magis unitati sanctorum dicitur, quorum tribulatio multiplex est. Unde alia translatio, tribulationes plurali numero posuit. Paupertatem vero geminam intelligere debemus; altera enim est in terrenarum rerum abdicatione; altera in spiritus contritione, qua superbia minuitur, humilitas augetur; de qua Dominus dicit: Beati pauperes spiritu; ille enim spiritu pauper est, qui cum bona agit, semper se inutilem attendit. Dicatur itaque: Scio paupertatem tuam, sed dives es; ac si diceret: Unde te per humilitatem spiritus pauperem existimas, inde per omnia dives comprobaris. Sic autem dictum est scio, tanquam diceretur, scire te facio. Potest etiam quilibet electus ideo pauper et dives vocari, quia coelestis patriae divitias nondum habet in re, quas possidet in spe. Et blasphemaris ab his qui se dicunt esse Iudaeos, et non sunt, sed sunt synagoga Satanae. Hoc universali Ecclesiae dicitur, quae in singulis membris per loca, et in toto corpore per orbem, ab inimicis blasphematur. Neque enim in sola Smyrna vel fuisse vel esse Iudaeos blasphemantes credendum est. Quaerendum vero est ubi Iudaei proprium nomen amiserint, cum etiam post necem Redemptoris, eos sacra Scriptura ita nominet, ut in Actibus apostolorum. Sed sciendum quia nomen, quod iuxta litteram exterius praetendunt, interius spiritu amiserunt, cum Christum confiteri noluerunt. Nam Iudaeus confessor interpretatur. Secundum figuram vero, haereticis ista conveniunt, qui falso sibi Iudaeorum, id est confitentium, nomen assumunt. VERS. .---Nihil horum timeas quae passurus es. Iuxta illud evangelicum: Nolite timere eos qui occidunt corpus, animam autem non possunt occidere . Ecce missurus est diabolus ex vobis in carcerem, ut tentemini, et habebitis tribulationem diebus decem. Hic liquido ostenditur, diversas in uno angelo personas alloqui. Cum enim singulari numero praemiserit, timeas, plurali intulit ex vobis; et item, ut tentemini; sed nec aut tententur, vel habebunt; sed ut tentemini, et habebitis: ut hoc dicto insinuaret, in uno multos constare. Universas igitur pressurarum angustias nomine carceris designavit. Quod autem non ait, vos, sed ex vobis, illos vult intelligi qui ex illatis tribulationibus victores existunt. Sed quid sibi vult quod Ecclesiae tribulationem decem dierum numero concludit? nisi quia contra varias persecutionum passiones, contra diversas cupiditatum illecebras, decalogi mandatis subdita confligitur. Esto fidelis usque ad mortem, et dabo tibi coronam vitae. Hoc generaliter omni Ecclesiae, et specialiter unicuique fideli dicitur. Hinc Dominus in Evangelio: Qui perseveraverit usque in finem, hic salvus erit. Qui habet aurem audiat quid Spiritus dicat Ecclesiis: qui vicerit non laedetur a morte secunda. Cum sacra Scriptura tres mortes ponere solita sit: unam scilicet peccati, alteram carnis, aliam vero damnationis, cur hoc loco ultima damnatio non tertia, sed secunda mors appellatur, nisi quia illae hic poni videntur quae nocere probantur? Mors scilicet peccati, et mors aeterni supplicii, ad quarum comparationem, ista quae carnis est, mors dicenda non est. Laesionis vero vocabulo, miseriarum debet intelligi corruptio. VERS. .---Et angelo Pergami Ecclesiae scribe: Hoc dicit qui habet romphaeam ex utraque parte acutam. Hoc superius dictum est. Scio ubi habitas, ubi sedes est Satanae. Hoc generaliter Ecclesiae dicitur, quae per orbem universum habitat, quo diabolus regnat. Et tenes nomen meum, et non negasti fidem meam, et in diebus illis Antipas testis meus fidelis, qui occisus est apud vos, ubi Satanas habitat. Haec sententia aut scriptorum vitio corrupta est, aut per subauditiones debet explanari, ut iste sit ordo verborum. In diebus illis Antipas testis meus fidelis qui occisus est apud vos, non negavit fidem meam; vel certe in diebus illis exstitit Antipas testis meus, qui occisus est apud vos. In quo martyre omnes testes praeconio laudis attolluntur. Apud vos autem dicit, non quo ab illis occisus sit; sed inter illos ab his in quibus Satanas habitat. Et nota quia singulari numero praemittitur tenes, et plurali infertur vos, quia plures in una persona affatur.  Sed habeo adversus te pauca: habes illic tenentes doctrinam Balaam, qui docebat Balac mittere scandalum coram filiis Israel, edere, et fornicari. Nequaquam ista illi conveniunt, cui praemiserat, tenes nomen meum, et reliqua. Sed in alteram speciem sermo convertitur, doctrinam vero Balaam consilium vocat, quod dedit Balac ut poneret mulieres pulcherrimas eoram filiis Israel, quarum speciebus delectati in amplexus illicitos ruerent, earumque blanditiis deliniti de sacrificiis Behelphegor manducarent; ac per hoc a Deo deserti coram inimicis suis caderent. Sed si a proprietate ad figuram recurrimus, qualiter post vel gesta vel gerenda sunt, invenimus. Balaam quippe interpretatur populus varius; unde apte designat haereticos, qui diversis erroribus evanescunt: Balac autem elidens, per quem huius saeculi potestates exprimuntur, quae plerumque, haereticis suadentibus, dignitatem Ecclesiae ad tempus inclinant: per Israel vero, virum Deum videntem Dominum, electi figurantur. Docente itaque Balaam, mittit coram filiis Israel Balac scandalum mulierum, scilicet deceptionem cum quibus de idolothytis edant, et fornicentur, quia, haereticis suadentibus, principes huius saeculi, eorum sectas, quasi pulchras foris ostendunt in locutionibus, quae intus omni spurcitia plenae esse noscuntur. Aliter Balaam, id est diabolus, docet Balac, id est carnem, ut mittat mulieres, id est saeculi voluptates, quibus pereant animae. VERS. .---Ita habes et tu tenentes doctrinam Nicolaitarum. De factis Nicolaitarum satis iam dictum est. Dum autem ait, non habes illic, sed habes et tu, ostendit a specie ad speciem sermonem converti. Et quia nihil interest utrum quis pro doctrina Balaam an pro Nicolaitarum tacuisse redarguatur, recte subiungitur: similiter poenitentiam age; quo dicto illi etiam ad poenitentiam latenter provocantur, quos idem torpentes praedicatores nequaquam correxisse notantur; unde et subditur: Sin autem venio tibi, et pugnabo cum illis in gladio oris mei. Cur enim non ait pugnabo tecum, sed pugnabo cum illis? nisi quia, ut dictum est, illos etiam ad lamentum venire hortatur quos praedicatorum torpore perisse cognoverat. Quod tale est ac si diceret: Venio tibi, et pugnabo tecum, sicut alia translatio demonstrat. Vel venio vobis, et pugnabo vobiscum. Quid est autem dicere venio tibi, nisi respectum irae meae sentire te facio? Vel quid, pugnabo cum illis in gladio oris mei, nisi acutis eloquiorum meorum sententiis damnabo? Qui habet aurem audiat quid Spiritus dicat Ecclesiis: vincenti dabo manna absconditum. Manna absconditum panem dicit invisibilem qui de coelo descendit, qui ideo factus est homo, ut panem angelorum manducaret homo. Quod manna nunc sumitur in sacramento per fidem, quandoque autem in veritate per speciem; iuxta illud Psalmistae: Satiabor dum manifestabitur mihi gloria tua . Manna enim interpretatum sonat, quid est hoc; quod non dicimus, nisi de re quam ante non vidimus. Apte ergo illa satietas coelestis gloriae manna vocatur, quia iuxta Pauli vocem, nec oculus vidit, nec in cor hominis ascendit, quae praeparavit Deus diligentibus se. Et dabo illi calculum candidum, et in calculo nomen novum, quod nemo novit, nisi qui accipit. Calculus lapis est pretiosus, qui et carbunculus vocatur; quoniam sicut carbo succensus, qua magnitudine subsistit ea in tenebris positus fulget, ita et hic lapis facere perhibetur. Quid itaque per calculum candidum, nisi Christus Iesus designatur? qui sine ulla peccati offuscatione mundus inter homines apparuit, et divinitatis suae luce tenebras nostrae mortalitatis illustravit. Et est sensus: de mortis auctore triumphantem cohaeredem meum in regno Patris efficiam. Alia vero translatio pro calculo margaritum posuit. Nomen novum dicit Christianum pridem inauditum, de quo per Isaiam Dominus Ecclesiae dicit: Vocabitur tibi nomen novum, quod os Domini locutum est. Sed cum multi a diabolo victi hoc nomine censeantur, quomodo solis vincentibus hoc se dare pollicetur? nisi quia datio hic illa accipienda est, qua praedestinatos ad vitam supernae civitatis novimus electos. Ubi apte subditur, quod nemo novit, nisi qui accipit; tanquam diceret: nullus dignitatem nominis Christiani vita et moribus defendit, nisi qui hoc divina praedestinatione ad vitam aeternam promeruit. Nosse enim Christi nomen, ad custodiam mandatorum pertinet; accipere vero, ad gratiam divinae praedestinationis refertur. VERS. .---Et angelo Thyatirae Ecclesiae scribe: Haec dicit Filius Dei, qui habet oculos ut flammam ignis, et pedes eius similes aurichalco.  Novi opera tua, et charitatem, et fidem, et ministerium, et patientiam, et opera tua novissima plura prioribus. Haec universali Ecclesiae dicuntur, cuius Dominus opera, charitatem et fidem novit, quia per electionis gratiam approbat. Sed haec praepostere dicuntur; primum enim est credere, dehinc quod credis amare, postremum quod amor et credulitas compellat operari. Ministerium hoc loco vult intelligi impensam misericordiam extrema facultate. Sed quaerendum est cur Ecclesiae opera novissima plura praedicentur quam priora. Sciendum itaque quia primo ab apostolis quatuor tantum capitula gentibus ad Christum conversis servari praecepta sunt: videlicet ut abstinerent se ab immolatis et fornicatione, suffocato et sanguine. At cum processu temporis parva spatia devoluta fuissent, creverunt ad culmen perfectionis; ita ut multi credentium cuncta mundi postponerent. Vel quia ab Antichristi persecutione amplior in ea virtus enitebit operationis. Quae enim nunc ex gentibus sola laborat, tunc Iudaeos etiam ad fidem perducens duplo laborabit. VERS. .---Sed habeo adversus te quia permittis mulierem Iezabel, quae se dicit propheten, docere et seducere servos meos, fornicari, et manducare de idolothytis. Haec non illi conveniunt, quem superius tanta laude prosecutus est; sed specialiter ad malos praedicatores, qui sua negligentia fornicationem et idololatriam in Ecclesia sinunt. Non autem credendum est usque ad illud tempus Iezabel uxorem Achab in corpore mansisse, quam equorum ungulis novimus comminutam; sed quia erant tunc in illa qui coitus illius imitabantur, idcirco in eis ipsa mater fornicationum notabatur. Reprobi enim vitiorum parilitate coniuncti, unum antiqui hostis corpus efficiunt: sicut electi virtutum compagine unum Christi corpus de se reddunt. Fornicatio vero Iezabel quatrimoda est. Est enim delectationis, ut illud: Qui viderit mulierem ad concupiscendum eam, iam moechatus est eam in corde suo. Est et operis, unde Apostolus: Fugite fornicationem, fratres (I Cor. VI, ). Est idololatriae, iuxta illud: Moechata est cum lapide et ligno. Est etiam avaritiae, iuxta illud: Avaritia, quae est idolorum servitus (Col. III, ). Notandum quoque quod Iezabel propheten se dicit, et idcirco Dei servos seducit. Cum igitur quilibet continenti dicit: Veni, fruamur concupitis, quia si hoc Deus fieri nollet, marem et feminam non crearet, quasi prophetando Dei militem seducere quaerit. Iezabel itaque interpretatur sanguinis fluxus, aut fluens, vel sterquilinium. Sanguinis vero nomine peccata figurantur, iuxta illud: Libera me de sanguinibus . Mulierum autem in patiendo fluxum sanguinis ista consuetudo perhibetur, ut plurimorum dierum collectus humor sanguinis, cum menstruum tempus advenerit, superabundans egeratur. Sic universali Iezabel evenire probatur: diu enim congesta turpis delectatio, cum tempus advenerit, ad apertam operationis deformitatem prosilit. Deinde fit mens vehementius anxia, et ut cera ante faciem ignis pariter homo liquescit: unde recte fluens vocatur. Postremo et ipsa perpetratae luxuriae iteratione longe lateque malae opinionis fetor emittitur. Unde consequenter Iezabel sterquilinium interpretatur. VERS. .---Et dedi illi tempus ut poenitentiam ageret, et non vult poenitere a fornicatione sua. Hinc de quolibet reprobo per beatum Iob dicitur: Dedit ei Dominus locum poenitentiae, et ille abutitur eo in superbiam . Sed cum praecedenti versiculo torpentem praedicatorem pro fornicatione Iezabel redarguerit, cur non dicitur, dedit tibi, et illi, sed tantum illi? praesertim cum testetur Apostolus: quia non solum qui faciunt malum, sed etiam qui consentiunt facientibus, aeterna sunt morte plectendi (Rom. I, ). Sciendum ergo quia sermo Dei a specie ad genus transit, et in eo partem speciei reprobam quasi ex occulto impoenitentem redarguit, quam supra aperte increpaverat; quatenus una eademque species modo rea, modo digna appareat, cum et aperte negligens, et non aperte impoenitens redarguitur. Hoc autem idcirco, ne pars speciei quae in sanctis praedicatoribus constat, illi quae in reprobis est, videretur coniuncta. Ecce pono eam in lectum, et qui moechantur cum ea in tribulatione maxima erunt, nisi poenitentiam egerint ab operibus eius. Et filios eius interficiam in mortem. Iezabel ac moechantes in ea et filii eius unum sunt corpus Satanae, quod in lecto ponitur non ut quiescat, sed ut phrenesim incurrat; lecti enim nomine audacia ac securitas delinquendi accipitur. A Deo autem poni dicitur, non quo ipse impellat, sed quo ab hac securitatis deceptione flagellando non eripiat. Et quia incrementa vitiorum, quasi quaedam supplicia sunt, bene ipse lectus tribulatio magna vocatur. Potest etiam per lectum, aeternum supplicium designari. Unde mihi alter interpres pro lecto luctum posuisse videtur. Et scient Ecclesiae, quia ego sum scrutans renes et corda. In renibus ipsam vult intelligi corporalis luxuriae perpetratam nequitiam, quia humanae conceptionis semen de lumbis egreditur virorum; cordium autem vocabulo spiritalis adulterii incentiva. Unde Psalmista: Ure renes meos et cor meum. Sed nunquid prius quam Dominus idololatras et fornicatores in publicum prodat et trucidet, nescit hunc Ecclesia occultorum cognitorem esse? Aut quomodo Ecclesia dici potest, si hoc exitu rerum, et non potius fide cognoverit? Certa ergo fide tenendum est, quantum ad praesentis temporis qualitatem abdita eos morte puniri. Ut sit iste sensus: cum in abditis atque occultis reprobos condemno, etiam tunc cunctorum me acta cognoscere fideles non ambigunt. Et dabo unicuique vestrum secundum opera sua. Redit a specie ad genus. Hic autem quod exponi debeat amplius non est, sed quod magis timeri. VERS. .---Vobis dico caeteris qui Thyatirae estis: qui non habent doctrinam hanc, qui non noverunt altitudinem Satanae. Hoc loco ad electos verbum recurrit. Altitu o autem Satanae ruinosa illius superbia intelligenda est, qua primus contra Deum elatus tumuit; quam electi ignorare dicuntur, id est nullo consensu imitandam recipere; sicuti sacra Scriptura innuptas mulieres dicit non cognovisse viros, id est nequaquam fuisse expertas opera virorum in concubitis; et sicut hominem veracem dicimus ignorare mentiri. Quemadmodum dicunt, Non ponam super vos aliud pondus. Qui sunt illi qui dicunt, nisi populi Iudaeorum, qui super credentium humerum caeremonias veteris legis dicunt imponi? Unde Lucas evangelista: Quidam descendentes a Iudaea docebant fratres, quia nisi circumcidamini secundum morem Moysi, non potestis salvi fieri.  Tamen id quod habetis tenete, donec veniam. Id est onus leve ad quod vocati estis, gratiam scilicet Redemptoris abiicere nolite. Dicendo autem donec veniam, ostendit Ecclesiam usque ad restaurationis tempora sub gratia manere. Et qui vicerit, et qui custodierit opera mea usque in finem, dabo illi potestatem super gentes. Et reget illas in virga ferrea, et tanquam vas figuli confringentur. Sicut et ego accepi a Patre meo. Hanc potestatem Filius a Patre, non in divinitate, sed in humanitate accepit, qua minor est a Patre. Unde illud: Data est mihi omnis potestas in coelo et in terra ; et quia electi membra eius sunt, et ipsi hanc potestatem in capite suo accipiunt, iuxta illud: Quodcunque ligaveritis super terram, erit ligatum et in coelo, et reliqua. Per virgam ferream regimen praedicatorum exprimitur. Virga enim ferrea rectitudinem sine mollitie habet. Sic et sancti praedicatores nec sibi nec aliis contra vitia parcere noverunt: sed in se et in aliis tantum iustitiae tramitem dirigere student. Unde Christo dicitur: Virga recta est virga regni tui. Et apte credentes vasis fictilibus comparantur; vasa enim sunt portando thesaurum a saeculis absconditum; fictilia autem, quia carnis corruptione gravantur. Unde Apostolus: habemus thesaurum istum in vasis fictilibus. Quod autem haec vasa tactu virgae confringi narrantur, pars vasorum debet intelligi quae adhuc dissipatur ut in melius reformetur. Hinc humani generis figulo dicitur: Verte impios et non erunt; subauditur impii, sed pii. Sed quid sibi vult quod praemittitur, qui vicerit, et custodierit opera mea usque in finem? Nunquid non regit credentes aliquis priusquam de diabolo triumphet perveniendo usque ad finem? aut forte postmodum reget? Quapropter sciendum quia futuro Dominus pro praeterito utens, per gratiam praedestinationis iam vicisse, iam opera sua usque ad finem custodisse designat, quibus se potestatem super gentes daturum pronuntiat; ac si diceret: illi bene regendi effectum ministrabo quem victorem et opera mea usque ad finem perseveraturum perspexero. Et hoc ideo, quia futura apud illum praesentia sunt. Et dabo illi stellam matutinam. In Scriptura sacra singulari numero stella matutina Christum significat. Unde inferius: Ego sum stella matutina; plurali vero angelos. Matutinam ergo stellam Dominus vincentibus dabit, quando corpus humilitatis nostrae reformabit, scilicet quando omnes qui in monumentis audient vocem Filii Dei, et procedent: quos ad perfectum diem perducet, cum divinitatis suae claritatem illis ostendet. CAPUT III.  VERS. .---Et angelo Ecclesiae Sardis scribe: Haec dicit qui habet septem spiritus Dei et septem stellas: Scio opera tua, quia nomen habes quod vivas, sed mortuus es. Esto vigilans, et confirma caetera quae moritura erant. Aliter Dominus septem spiritus, aliter habet stellas. Habet enim septiformem Spiritum aequalem sibi in natura divinitatis: habet septiformem Ecclesiam subiectam sibi tanquam ancillam in ditione potestatis. Sed si sola fidei confessione sive in praedicatoribus, seu in quibusdam suis auditoribus, hunc angelum nomen habere quod vivat, operibus vero mortuum designat, quomodo eidem admonendo subinfert: Esto vigilans, et confirma caetera quae moritura erant? Sciendum itaque quia mortuum ex parte criminibus, ex parte vero bonis operibus vivum ostendit. Sed quomodo ex parte vivit, qui vel uno crimine mortuus est? nisi quia si per poenitentiam a peccato surrexerit, nec illa bona quae mortuus gessit, post vivens amittit, quia cum illo et ipsa vivificantur; et ideo audit: Esto vigilans, et confirma caetera quae moritura erant. Id est si ea parte qua mortuus es reviviscis, caetera quae adhuc in te vivunt. ne moriantur, confirmas. Aliter, multi sunt intra sinum Ecclesiae, qui vitam ab omni crimine custodientes, vivi apud homines aestimantur: quia intentio recta non procedit, apud Deum mortui deputantur; quibus dicitur: Esto vigilans, et confirma caetera quae moritura erant; ac si diceretur: Si vis ut compago virtutum vivat, cave intentionem operationis, elatio vivet. Non enim invenio opera tua plena coram Deo meo. Id est quia caput elanguit intentionis, nequaquam plena vel pinguia vigent membra virtutum, sed macilenta ac pene mortua tabescunt. VERS. .---In mente ergo habe qualiter acceperis et audieris, et serva, et poenitentiam age. Haec sententia ad utrumque redditur sensum. Audierat enim: Qui observaverit totam legem, offenderit autem in uno, factus est omnium reus: item, Si oculus tuus nequam est, totus corpus tenebrosum erit . Si autem non vigilaveris, veniam ad te tanquam fur, et non scies quando veniam. Vigilare est a peccati somno per poenitentiae fletum ad iustitiam exsurgere. Apta autem hic furis comparatio introducitur, qui dum improvidus advenit, dormientes quosque reperiens iugulat, et bona eorum depraedat: sic coelestis iudex dum insperatus occurrit impoenitentes animadversionis sententia perimit, eorumque acta velut fortissimus praedo disperdit. Sed habeo pauca nomina in Sardis qui non inquinaverunt vestimenta sua, et ambulabunt mecum in albis quia digni sunt. Illi vestimenta sua sordibus non intingunt, qui post baptismatis sacramentum mortale crimen non admittunt. Sed quia rari sunt, idcirco praemittitur, pauca nomina. Quo igitur, Domine, tecum ambulaturi sunt? Unde, et quo, nisi de te in te? Tecum enim quotidie ambulant, quia passionis tuae vestigia sequentes observant. Tu quippe praecedis exempla dando, illi haec eadem imitando sequuntur. Digni autem dicit, aut mundi, aut mea dignatione condigni. Sed nunquid desperandum est his qui post baptismum vitam coinquinant? Absit. Currant itaque ad sanguinem agni, non quo rursum aqua baptismatis in eo tinguantur, sed lacrymarum fonte a peccatorum maculis abluantur. Unde mox sequitur: VERS. .---Qui vicerit, sic vestietur albis. Id est qui pro recipiendis vestibus cum inimico dimicans vicerit, ita rursus eisdem indutus splendebit, ut illi qui eas immaculatas servarunt. Potest hoc et infidelibus aptari, qui hortantur ut vincant, id est credant in Christum; quia haec est victoria quae vincit mundum, fides nostra. Et non delebo nomen eius de libro vitae. Magna nobis hoc loco oritur quaestio. Sic enim verba sonare videntur, ac si eius qui non vincit nomen de libro deleatur, cum constet non alios nisi electos in coeli libro beatae praedestinationis stylo teneri ascriptos. Restat itaque ut secundum usitatam sacrae Scripturae locutionem intelligamus reproborum nomina de libro vitae deleri; id est per meritum reprobationis nequaquam scribi; quemadmodum cor Pharaonis a Domino dicitur indurari. Liber autem iste est vis quaedam divina, quae electorum numerum certum ac definitum ante saecula praedestinavit in gloria futurum. Dicatur ergo de victore: Non delebo nomen eius de libro vitae; ac si diceret: quem victorem futurum scio, nomen eius iam scriptum in coelis teneo. Et confitebor nomen eius coram Patre meo et angelis eius. Quid est Filio Dei victoris nomen coram Patre et angelis confiteri, nisi bonis operibus unitum sibi illum ostendere qui vicerit? quod tunc principaliter fiet cum electis dicturus est: Venite, benedicti Patris mei, et reliqua. VERS. .---Et angelo Philadelphiae Ecclesiae scribe: Haec dicit Sanctus et Verus, qui habet clavem David, qui aperit et nemo claudit, claudit et nemo aperit. Ecce dedi coram te ostium apertum, quod nemo potest claudere. Idcirco Dominus singulariter sanctus ac verus dicitur, quia ad eius comparationem nullus est sanctus vel verax. Scriptum est enim: Nemo mundus a sorde. Et item: omnis homo mendax. Clavem autem David incarnationem Redemptoris nostri accipimus, quam sumpsit ex semine David. Ostium quod eadem clavis aperit aut claudit, ipse est Christus; iuxta illud: Ego sum ostium, et caetera. Sic enim clavis et ostium sicut in Evangelio pastor, et ostiarius simul et ostium vocatur. Ostium itaque apertum est Christus secundum carnem natus, et passus, ac die tertia suscitatus; apertum vero non incredulis, sed credentibus. Hoc ostium claudere nitebantur Iudaei, cum caesis apostolis nuntiarent ne in nomine Iesu loquerentur; sed quia illo aperiente nemo claudit, continuo responderunt: Non possumus nos quae audivimus non loqui. Hoc Asianis clausum apostoli aperire tentaverant; sed quia eo claudente nemo aperit, prohibuit eos spiritus Iesu. Potest et per ostium apertum Scriptura intelligi, per quam fidei gressibus ad Christum intramus. Aperit itaque ostium clave David, et nemo claudit, quia Scripturae sacrae eloquia, quae per gratiam incarnationis suae electos spiritaliter intelligere facit, nullo Iudaeorum velamine in eorum cordibus adumbrare valet. E contrario Iudaeis non credentibus claudit, et a quoquam aperiri non potest. Hoc etiam moraliter discuti valet: quia modicam habes virtutem, et servasti verbum meum, et non negasti nomen meum. Hic non parva oritur quaestio; quomodo modicam habeat virtutem, qui verbum Dei servat, et nomen eius non negat. Sciendum igitur quia iuxta aestimationem humanae infirmitatis dictum est, quia electi cum multa per Christum possunt, parum se posse praesumunt. Sic enim dicitur, modicam habes virtutem, tanquam diceretur, parvam te putas habere virtutem. VERS. .---Ecce dabo de synagoga Satanae, qui se dicunt esse Iudaeos, et non sunt, sed mentiuntur. Ecce faciam illos ut veniant, et adorent ante pedes tuos, et scient quoniam ego dilexi te. Hoc loco fides praedicitur Iudaeorum, iuxta illud: donec plenitudo gentium introeat, et sic omnis Israel fiat salvus (Rom. XI, ); qui nunc Iudaeos se esse dicunt, sed non sunt, quia nomen quod exterius secundum litteram gerunt, intus secundum spiritum amiserunt. Iudaeorum quippe nominis expressio, Christi est confessio. Elia autem et Enoch praedicantibus, ante pedes Ecclesiae adoraturi venient, quia actionis eius exempla imitando venerabuntur. Quoniam servasti verbum patientiae, et caetera. Verbum patientiae est quod Dominus exemplo monstravit, cum in cruce positus pro persecutoribus oravit, et verbis docuit dicens: In patientia vestra possidebitis animas vestras . Quod autem sequitur, et ego te servabo ab hora tentationis quae ventura est in orbem universum tentare habitantes in terra, ad Antichristi tempora referendum est, sub quo tanta erit tribulatio, quanta non fuit ab initio saeculi. Dura quippe erunt corporum vulnera, sed graviora adversariorum iacula. Sed sancti a tentatione deceptionis reservabuntur, quia non provocabuntur ad Christi negationem. Venio cito, tene quod habes. Cito se Dominus venturum dicit, ne quis in certamine deficeret. Cito enim fit omne quod transit. Tenere autem illum admonet coelestis vitae conversationem, et reddit causam, subiungens: ut nemo alius accipiat coronam tuam. In qua sententia electorum numerum certum ac definitum videmus complecti; stupenda prorsus consideratione intuentes, huic nec addi quemquam posse nec minui. VERS. .---Qui vicerit, faciam illum columnam in templo Dei mei. Templum Dei Ecclesia est, iuxta illud: Templum Dei sanctum est quod estis vos (I Cor. III, ). Et quia non solum praedicatores, sed et boni auditores, de antiquo hoste triumphant; atque in hoc versiculo omnis qui vicerit, columna in templo Dei fieri perhibetur, fateri cogimur hoc esse columnam quod templum, id est universalem Ecclesiam. In eo vero quod subditur: et foras non egredietur amplius, aperte ostenditur quia Ecclesia iampridem in iuniore fratre al unitate fidei et operationis, quam in prophetis sub lege tenuit, ad errorem perfidiae et pravae actionis transierat; sed occisione vituli saginati recepta est. Aliter, in Adam omnes exivimus tam Iudaei quam gentes; sed introducti victores ad secundum Adam, columna templi Dei efficimur; quia per sanguinem eiusdem mediatoris nostri, antiqui hostis tentamenta superantes, illa mandatorum stabilitate in superna sanctorum gloria solidamur, quam in primo Adam amisisse probamur. Sed nequaquam amplius foras egredimur, quia nullis inimici suasionibus ab illa coelestis patriae communi felicitate avellemur. Et nota quia Deum se dicit habere, secundum humanitatem loquens. Et scribam super illum nomen Dei mei, et nomen civitatis Dei mei novae Hierusalem quae descendit de coelo a Deo meo, et nomen meum novum. Qui habet aures, audiat quid Spiritus dicat Ecclesiis. Nomen Patris supra vincentem scribi, est per adoptionem Spiritus Filium eius effici. Quo enim stylo scribitur, nisi amborum gratia Spiritus? Unde Apostolus: Ipse Spiritus testimonium reddit spiritui nostro quod sumus filii Dei. Hierusalem vero, visio pacis interpretatur, quae de coelo a Deo descendere perhibetur, quia electorum Ecclesia, quae ad visionem supernae pacis passibus amoris tendit, cum Domino, cuius corpus est, in uterum Virginis praedestinata descendit: vel quia coelesti gratia quotidie eius numerus augetur. Nova autem ideo vocatur, quia per baptismum et dilectionem terreni hominis vetustate exspoliatur, et coelesti novitate vestitur. Unde est illud: transierunt vetera, et ecce facta sunt omnia nova. Hierusalem ergo nomen super victorem scribitur, cum sanctorum numero sociatur. Unde nobis haec omnia sint, aperitur cum subditur, et nomen meum novum, subauditur, scribam; illud scilicet quod eidem mediatori accessit ex tempore, id est Christus. Hinc nobis dignitas, hinc celsitudo provenit, hinc filii Dei, hinc nova Hierusalem, hinc Christiani vocamur. Igitur ubi totius summa salutis sonat, ibi tandem liber debitum finem accipiat. LIBER TERTIUS.  VERS. .---Et angelo Laodiciae Ecclesiae scribe: Haec dicit: Amen, testis fidelis et verus, qui est principium creaturae Dei. Amen, verum interpretatur, quod ad illam Veritatem redigendum est quae de se ipsa ait: Ego sum veritas. Cum autem Dominus multos et fideles et veros habeat testes, apte singulariter ipse fidelis et verus dicitur, quia in eius comparatione nullus est fidelis et verax: ille enim natura fidelis, et verax, et bonus est, nos vero eius participatione. Quomodo vero solus Filius testis dicatur, cum tres sint qui testimonium dicunt, in primo libro iam dictum est. Principium denique creaturae Dei Filius dicitur, quia ab illo habent cuncta existendi initium. Nam, sicut scriptum est: Omnia per ipsum facta sunt. Scio opera tua, quia neque frigidus es, neque calidus. Utinam calidus esses, aut frigidus! Sed quia tepidus es, et nec frigidus, nec calidus, incipiam te evomere ex ore meo. Frigidi sunt quos aut Iudaeorum perfidia, aut error gentilium tenet astrictos, quoniam ille eos sua glacie constringit qui dixit: Sedebo in lateribus aquilonis; e contra calidi sunt quorum corda auster, id est Spiritus sanctus adveniens calore fidei tangit, ut resoluta incredulitatis duritia, et amisso erroris frigore, bonorum operum flagrantiam emanent. Tepidus autem et ex frigido solet fieri et ex calido, quia et alius a frigore iniquitatis conversus ad perfectum iustitiae fervorem non transit; et alius a calore iustitiae descendit ad torporis ignaviam. Omnes igitur experimento didicimus, quia frigidum quid vel calidum facile in corpus traiicitur; tepidum autem cum nausia ab ipso ore proiicitur. Sic sic doctores facilius possunt infidelem ad fidem, aut perversum Christianum ad fervorem boni operis trahere, quam tepidum; ideoque deserunt eum, velut agricola infructuosam terram linquit, et illam excolit de qua iam spinas eruit et est fructuosa, vel illam quae adhuc plena quidem est spinis, sed fructuosa futura praevidetur. VERS. .---Quia dicis quia dives sum, et locupletatus, et nullius egeo, et nescis quia tu es miser, et miserabilis, et pauper, et caecus. Quisquis pro rectae fidei confessione se divitem iactat, nisi mala agere desistat, non dives, sed pauper est; quod quia tepidorum quilibet non intelligit, recte miser, et miserabilis, et pauper, et nudus et caecus a Domino redarguitur; miser, quia semetipsum decipit; miserabilis, quia non illud intelligit, quod se ipsum illudit; pauper et nudus, quia veris virtutibus vacuus; sed peius quia nec conscius, unde et merito caecus. Sed quia divina pietas aliquos ex tepidis ad fervorem iustitiae vocat, recte subiungitur: Suadeo tibi emere aurum ignitum probatum, ut locuples fias. Per aurum hoc loco incarnata Dei sapientia intelligitur, de qua alibi dicitur: Accipite sapientiam sicut aurum. Et bene hoc aurum probatum et ignitum vocatur, quia Redemptor noster igne passionis examinatus est. Et est sensus: Si vis virtutibus dives existere, me imitandum assume, ut fias et ipse aurum igne excoctum. Et quod pro hoc auro pauper pretium dabit, nisi devotum petitionis affectum? Cui ad haec subditur: et vestimentis albis induaris, ut non appareat confusio nuditatis tuae. Ad operiendam nuditatis confusionem vestimentis albis induitur, qui aurum ignitum probatum mercatur, qui ad devitandum tepiditatis pudorem in novae vitae conversionem transfertur, qui novo coelestique homini imitationis virtute inhaerere meretur. Et collyrio inunge oculos tuos, ut videas. Ac si diceretur: Adhibe divina praecepta ad mentem caecam, quatenus virtutum nuditatem quam pateris, videns operire festines. Nisi enim divina praecepta collyrium essent, Psalmista non diceret: Praeceptum Domini lucidum illuminans oculos. Potest per collyrium quod ex terra fit, et terrae pulverem ab oculis eiicit, assumpta pro nobis Redemptoris nostri temporalis egestas designari. Qui ergo caecatos oculos pulvere habet, collyrium superimponat, ut lumen recipiat; id est qui per terrena delectamenta defluit, temporalem Redemptoris sui egestatem ad mentem reducat, ut interioribus oculis contempletur futura sanctorum praemia. VERS. .---Ego quos amo, arguo et castigo. Redargutio ad verba, castigatio pertinet ad flagella. In hac autem sententia amplius quod exponi debeat non est, sed quod libenter amplecti. Aemulare ergo, et poenitentiam age. Ac si diceret: nisi temporaliter cum illis hic flagella susceperis, sine illis aeternis cruciatibus subiacebis. Ecce sto ad ostium, et pulso. Si quis audierit vocem meam, et aperuerit ianuam intrabo ad illum, et coenabo cum illo, et ipse mecum. Status hic non corporalis, sed sine loco accipiendus est, quia quem Dominus inhabitat, non deserit ad alium transeundo. Ostium autem mentis aditum significat, quem aut per se sine socio inspirando Dominus pulsat: cuius vocem audit quisquis amore dilectionis praeceptorum illius monita custodit. Et ianuam aperit cum ad videndum summum aeternitatis bonum cor dilatat. Aperta denique ianua, Dominus ad illum intrat, quia per internam dulcedinem desiderio animam aestuantem illustrat. Coenat igitur caput..... quia faciendo voluntatem Patris quotidie..... membra cum capite, quae ut voluntatem Patris faciant, quotidie moriuntur cum illo; ut illud: mortui enim estis, et reliqua. (VERS. .) Qui vicerit, faciam illum sedere in throno meo, sicut et ego vici, et sedeo cum Patre meo in throno eius. Vincens Dominus in throno Patris sedet, quia post passionem et resurrectionem aequalem se Patri esse indicavit. Et nos sedere dicit, quia iudicii potestatem in Filii virtute percipimus; iuxta illud: Vos qui secuti estis me, sedebitis super thronos, et reliqua. Nec abhorret a vero quod alibi super duodecim thronos, hic vero in throno suo perhibet esse sessuros. Per thronos quippe duodecim, universale iudicium; per thronum vero Filii, singulare culmen iudiciariae potestatis ostenditur. Hoc ergo duodecim thronis, quod uno throno Filii designatur. Sed quaerendum est quomodo [Cod., quando] omnes victores iudicare dicat, cum non omnes iudicaturi sint, sed alii ex vincentibus iudicabunt, alii iudicabuntur? Sciendum igitur quia potestatem quam in se ipsis non habent, habebunt in aliis, sicuti totum hominis corpus potestatem habet loqui per os, videre per oculos. Sed si subtilius hanc sententiam intuemur qua dicitur, sicut ego vici, clariores in victoria atque excellentiores per eam designari invenimus. CAPUT IV.  VERS. .---Post haec vidi, et ecce ostium apertum in coelo. Recapitulata Redemptoris nativitate, quae iam dicta fuerant sub aliis diversisque figuris; ac si quis unam rem diversis modis enarret, narrationes habebunt diversum tempus, non ipsa res quae uno in tempore gesta est. Sed quaerendum est, cum alii prophetae per reges soliti sint manifestare quantum intervallum fuerit inter visionem et visionem, cur Ioannes tempus prophetiae non manifestat? Ob hoc scilicet, quia totum Ecclesiae tempus ad illam continuatam resurrectionis diem docet referendum, de qua dicitur: Beatus qui habet partem in resurrectione prima. Prima enim resurrectio, id est qua a morte peccati ad vitam iustitiae animae resurgunt, toto nunc tempore agitur. Sed quibus oculis Ioannes ostium hoc vidit? Nimirum quantum ad figuratam ostensionem, non carnis sed mentis; quantum vero ad ipsius rei veritatem, quae iam Domino apparente in carne manifestata erat, non solum oculis carnis vidit, verum etiam manibus contrectavit. Per ostium autem apertum Christus designatur, nascendo, moriendo, resurgendo, cunctis iam fidelibus manifestatus; quod apte in coelo, id est in Ecclesia, videtur, quia Redemptor noster natus, et passus, suscitatus, atque ad coelos ascendisse in ea praedicatur et creditur. Et vox prima quam audivi tanquam tubae loquentis mecum dicens: Ascende huc. Quo? nisi ad ostium et coelum, id est Christum et Ecclesiam? et quibus gressibus, nisi fidei? Et recte Ioannes ad hoc a voce prima invitatur, quia unusquisque electorum, ut inoffenso credulitatis pede per Evangelium ad verae fidei sacramenta pertingat, Veteris Testamenti doctrina, quae novam praecedit, roboratur. Et recte haec vox tubae comparatur, quia ad bellum provocat spiritale. Unde est illud: Quasi tuba exalta vocem tuam. In eo vero quod subditur: ostendam tibi quae oportet fieri post haec, non negat dum esse exaltationes Ecclesiae, sed ostendit quod permaneant usque in finem saeculi. VERS. .---Et statim fui in spiritu. Hoc si ad Ioannem referatur, in extasim eum dicit assumptum; si vero ad Ecclesiam, hoc dicto spiritalis eius conversatio declaratur. Et ecce sedes posita erat in coelo, et super sedem sedens. Tam per coelum quam per sedem Ecclesia designatur; sic enim genus iungitur generi, ut non duo, sed unum intelligatur. Sedes ergo in coelo ponitur, cum ipsum coelum, id est Ecclesia, a Domino praesideri meretur. Sedens autem super sedem, nil aliud est quam filius hominis in medio candelabrorum aureorum apparens: nisi quod illic ambulat, id est dona tribuit; hic vero sedet, id est pro collatis muneribus iudicium exercens singulos diiudicat. Nam quod per sedentem hoc loco Filius designetur, declaratur cum subditur: Et qui sedebat similis erat aspectui lapidis iaspidis et sardini. Per iaspidem, qui ex virenti specie constat, illa paradisi virentia pascua designantur. Et quae sunt illa, nisi Christi divinitas, in qua omnia vivunt? Ut idem Ioannes: Qui habet Filium, habet vitam (Ioan. III, ). Per sardinum vero, qui terrae rubrae similitudinem habet, humanitas nostri Redemptoris exprimitur, quia veritas de terra orta est. Potest etiam per horum lapidum species Ecclesia designari. Et iris erat in circuitu sedis, similis visionis smaragdinae. Per irin, quae Graeca Latinaque lingua arcus vocatur, reconciliatio mundi designatur per incarnati Verbi dispensationem facta. Sole quippe nubem illustrante iris apparuit, quia cum Patris Verbum, quod sol iustitiae est, humanam naturam suscipiendo irradiavit, ipsa humanitatis eius susceptio, quae a propheta nubes vocatur, reconciliatio facta est mundi. Cuius rei ipsa interpretatio nominis consonat. Si enim una littera addita irini, dicas pax a Graeco in Latinum interpretatur. Cum solida sanctorum corda quae nubes sunt vocata, illuminat, arcus speciem reddunt, quia orando Deum ad pietatem inflectuntur. Et apta figurarum connexio, quia inferius fulgora et tonitrua de throno tanquam de nube procedere narrantur. Igitur quia arcus duobus principaliter coloribus resplendet, aquae scilicet et ignis, designatur vel baptismus aquae et Spiritus sanctus; vel iudicium praecedens per diluvium, ac subsequens per ignem. Ut per eum hoc loco repropitiata mundo divinitas apertius ostendatur, idcirco visioni smaragdinae comparatur. Hic enim lapis viridissimi coloris est, qui divinitatis naturae non inconvenienter aptatur. VERS. .---Et in circuitu sedis sedilia viginti quatuor, et super thronos viginti quatuor seniores sedentes. Cum Dominus in Evangelio duodecim thronos commemoret, quid sibi vult quod Ioannes viginti quatuor dicit? nisi quia propter geminum Testamentum numerus etiam duodecim tribuum duplicatur. Igitur quantum ad distinctionem utriusque Testamenti, viginti quatuor sunt throni, totidemque seniores; quantum vero ad unitatem et concordiam eorumdem, tantum duodecim. Sed nec debemus tantum carnaliter sapere, ut aliud aestimemus unam sedem, aliud viginti quatuor thronos. Nam quia singulariter ac principaliter universam Dominus iudicabit Ecclesiam, idcirco seniores et throni una sedes esse dicuntur; quia vero sancti praedicatores utriusque Testamenti cum eodem subditas plebes examinabunt, consequenter in circuitu sedis super viginti quatuor thronos totidem sedent seniores. Quod autem de senioribus subditur: circumamicti vestimentis albis, et in capitibus eorum coronae aureae; ad omnem Ecclesiam pertinet, quae vestimentis albis induitur, id est inviolatis baptismi sacramentis. Coronas aureas in capite habet, quia veraciter de mortis auctore triumphat. Aliter, potest per hunc numerum sancta Ecclesia figurari propter senariam perfectionem, quae per quatuor Evangelii libros consummatur; vel certe quia Veteris Testamenti viginti quatuor utitur libris. VERS. .---Et de throno procedunt fulgora, et voces, et tonitrua. Hic aperte ostenditur per thronum Ecclesiam figurari, cui haec omnia conveniunt. In fulgoribus enim miraculorum signa accipimus. Unde Psalmista: Illuxerunt fulgora tua orbi terrae (Psal. LXXVI, ). Per voces autem et tonitrua praedicatio veritatis exprimitur, sicut idem Psalmista dicit: Vox tonitrui tui in rota. Et nota quia quasi ex obliquo ab una figura ad aliam transiens, de sede haec dicit procedere, cum non sedi, sed nubi conveniant. Ipsam ergo sedem nubem vult intelligi. Bene autem iustorum Ecclesia per nubem figuratur, quia praedicatores eius et verbis pluunt, et comminationibus tonant, et miraculis coruscant. Et septem lampades ardentes ante thronum, quae sunt septem spiritus Dei; et in conspectu sedis tanquam mare vitreum simile crystallo. Apte Spiritus sanctus lampadibus comparatur, quia ad amorem Dei et proximi electorum animos accendit. Quid autem per mare vitreum, nisi baptismus figuratur? Et quare vitreum, nisi quia fides per eum transeuntium tropica locutione demonstratur? Ab efficiente scilicet illud quod efficitur. Sicut enim in vitro nihil aliud videtur exterius, quam quod gestatur interius; ita Ecclesiae fides intus simplex est credulitate, et foris verax ostenditur confessione. Sed ne fragile putaretur ut vitrum, additum est simile crystallo. Sicut enim glacies hiemali frigore pressa post multos annos in similitudinem lapidis obdurata crystallum efficitur, ita fides sanctorum inter pressuras per incrementa temporum solidatur. Et in medio sedis et in circuitu sedis quatuor animalia plena oculis ante et retro. Nulli dubium est quin per haec quatuor animalia quatuor figurentur evangelistae. Sed si in medio sedis, quomodo in circuitu sedis esse perhibentur? praesertim cum in medio sedis Dominum, et in circuitu sedis viginti quatuor seniores sedere iam dictum sit. Quapropter sciendum quia in Domino animalia, et in animalibus Dominus; et rursus in senioribus animalia, et in animalibus seniores inveniuntur. Potest et quatuor animalium specie designari generaliter Ecclesia. Plena itaque sunt animalia oculis, quia quot sunt sacrarum Scripturarum eloquia, tot sunt electorum spiritalia lumina, quibus ad fidem illuminantur. Ante autem et retro sunt oculi, quia Veteris et Novi Testamenti sacramenta in se continent. Ante enim hoc loco pro praeterito ponitur. Aliter, ante et retro habent oculos, quia quaedam impleta, et quaedam implenda denuntiant; vel quia praeterita peccata plangunt, et futura cavent. VERS. .---Et animal primum simile leoni, et secundum animal simile vitulo, et tertium animal habens faciem quasi hominis, et quartum animal simile aquilae volanti. Quaerendum est quare Ioannes primum animal leoni simile dixerit, cum Ezechiel hominis speciem primo animali inesse perhibeat. Igitur aut ordo historicus mutatus est, quem mystica Scripturarum eloquia non semper servant; vel quia non propter nativitatem, aut passionem crediderunt in Christum homines, sed propter resurrectionem, quae in leone figuratur, eius speciem primam posuit. Denique quia ab humana generatione coepit, recte per hominem Matthaeus; quia a clamore in deserto, recte per leonem Marcus; quia a sacrificio exorsus, bene per vitulum Lucas; qui vero a divinitate coepit, digne per aquilam Ioannes. Possunt et haec ad Christum referri, et ad cuncta membra eius. Sed haec brevitatis causa dixisse sufficiat. Et quatuor animalia, singula eorum habebant senas alas. In alis quatuor animalium, duorum Testamentorum eloquia accipimus. Cum ergo duae sint hae alae, propter geminatum tamen duodenarium numerum, qui in tribubus Israel et in apostolis invenitur, duodecies multiplicantur, et viginti quatuor de se reddunt. Sic etiam propter Trinitatis notitiam, quam toto orbi diffundunt, ter multiplicantur, et sex in solidum apparent. Aliter, possunt per sex alas sex leges intelligi. Prima naturalis, secunda Moysi, tertia prophetarum, quarta gratiae, quinta apostolorum, sexta synodorum, quibus Ecclesia volat ad coelum. Et in circuitu, et intus plena sunt oculis. Animalia et in circuitu, et intus plena oculis sunt, quia sancta Ecclesia praedicationis lumen ostendit credentibus, infidelibus claudit: vel quia sancti praedicatores parvulorum mentibus tanquam foris per solam historiam, et perfectorum quasi intus per allegoriam iter fidei et sanctitatis ostendunt; vel quia indesinenter conspiciunt ut foris bona exempla fratribus praebeant, et intus recta intentione persistant. Et requiem non habent die ac nocte dicentia: Sanctus, sanctus, sanctus, Dominus Deus omnipotens, qui est, et qui erat, et qui venturus est. Requiem non habent, id est a clamore non cessant. Unde claret quod animalia quatuor totam Ecclesiam designant: quia non soli evangelistae, sed et omnes fideles die ac nocte, id est in prosperis et in adversis, Deum laudare non cessant. In eo autem quod ter dicunt sanctus, tres personas designant. Dicendo vero, Dominus Deus omnipotens, unius substantiae Deum in his tribus ostendunt. Sed quomodo Trinitati congruere potest quod in praefata laude dicitur, qui venturus est, cum solus Filius ad iudicandum in humanitate venturus sit? Sciendum igitur quia invisibilis Trinitas per assumptam Filii personam iustos et peccatores examinabit. Veniet autem non de loco ad locum transeundo, sed per susceptam hominis formam, quae de coelo ad inferiora descendet, manifestam potentiam ostendendo. Potest et hoc loco praesens divinitatis adventus, quo sancti eius quotidie illustrantur, intelligi. Et cum darent illa animalia gloriam, et honorem, et benedictionem sedenti super thronum viventi in saecula saeculorum; procidebant viginti quatuor seniores, et adorabant viventem in saecula saeculorum. Hic animalia non iam genus, sed speciem signant, id est evangelistas. At vero per viginti quatuor seniores universalis Ecclesia in praelatis et subiectis exprimitur. Dant ergo animalia gloriam et honorem sedenti super thronum, cum sancti evangelistae docent pro omnibus bonis laudandum; ut est illud: datum optimum, et reliqua. Illis ita dicentibus, viginti quatuor seniores, id est omnes sancti, cadunt, humilia de se sentiendo. Ubi autem cadunt, ibi adorant; quia unde sibi nihil tribuunt, inde Deum honorant. Casus autem et adoratio spiritalis intelligenda est, iuxta illud: Deus spiritus est, et eos qui adorant eum, in spiritu et veritate oportet adorare. Et mittebant coronas suas ante thronum, dicentes, et reliqua. Hoc ipsum repetit. Seniores enim ante thronum coronas suas ponere, est electos pia mentis confessione ante conscientias suas, quibus Deus praesidet, de acceptis virtutibus tumorem superbiae deponere, et praesidenti sibi cuncta tribuere; unde et dicunt: Dignus es, Domine Deus noster, accipere gloriam, et honorem, et virtutem. Ac si dicant: Tibi principaliter ista conveniunt, a quo et per quem et in quo est gloria et honor et virtus sanctorum. Sed quid est quod sequitur: quia tu creasti omnia, et propter voluntatem tuam erant, et creata sunt? Si enim creata sunt, quomodo antequam crearentur, erant? Sciendum ergo quia erant in praedestinatione, priusquam fierent in opere. CAPUT V.  VERS. .---Et vidi in dextera sedentis super thronum librum scriptum intus et foris. Per sedentem in throno, Patris persona ostenditur: per dexteram vero sedentis, eiusdem Patris Filius per quem facta sunt omnia, et de quo paterna voce dicitur: Tollam in coelum manum meam, et iurabo per dexteram meam. Liber autem scriptus intus et foris, utrumque Testamentum, Vetus scilicet et Novum, continere videtur; et Vetus quidem iuxta litteram foris patebat, sed iuxta mysticum intellectum intus Novum occultabat. Sive intus liber scriptus ostenditur allegoria, foris historia. Idcirco autem Vetus et Novum Testamentum unus liber dicitur, quia nec Novum a Veteri, nec rursum Vetus a Novo valet distingui. Et recte in dextera liber esse dicitur, quia principalis divinarum Scripturarum intentio ad dispensationem nostri Redemptoris refertur. Signatum sigillis septem. Septenarius numerus universitatem saepe designat. Septem autem sigillis liber signatus esse perhibetur, quia dispensatio Domini Salvatoris antequam revelata in plenitudine temporum fuisset, in divinis voluminibus omnifaria mysteriorum latentium plenitudine abscondebatur. Si alicui iste intellectus non sufficit, noverit, in septem sigillis septem modos verborum comprehendi. Indicativum, ut illud quod quaerenti prophetae dicitur: Ego Dominus qui loquor iustitiam. Pronuntiativum, ut illud: Audi me Iacob et Israel quem ego voco, et reliqua. Imperativum, ut illud: Clama, necesses . Optativum, iuxta illud: Utinam attendisses mandata mea ! Coniunctivum, ut illud: Si custodieritis pactum meum, eritis mihi in peculium. Infinitivum, ut illud: Continere a malo intelligentia est. Impersonale, ut est: Quis loquetur potentias Domini (Psal. CV, )? VERS. .---Et vidi angelum fortem praedicantem voce magna: Quis dignus est aperire librum, et solvere signacula eius? Per angelum fortem praeco legis debet intelligi; labia enim sacerdotis custodiunt scientiam, et legem requirunt ex ore eius, quoniam angelus Domini exercituum est. Quid est autem requirere, quis dignus sit solvere librum, nisi anxie Christum desiderare? qui possit in se ostendere legem esse impletam et revelatam, quatenus non iam carnaliter, sed spiritaliter debeat servari et intelligi. Et recte prius liber aperitur, deinde septem eius signacula solvuntur, quia ante in Christo divinae legis praeconia impleta sunt, deinde in toto corpore quadam ratione, sicut declarat singulorum apertio sigillorum. Et quia necdum Christus advenerat, recte subiungitur: Et nemo poterat neque in coelo, scilicet angelus; neque in terra, id est homo; neque sub terra, id est anima, aperire librum, neque respicere illum. Nam nullus horum humanae salutis dispensationem perficere poterat. Sed, beate Ioannes, quomodo nemo potuit respicere librum, cum tu ipse dicas: Vidi librum in dextera Dei? forte nec in coelo, nec in terra, nec sub terra fuisti? Ne ergo contrarium sit, respicere pro comprehendere accipiendum est. Quis enim comprehendere sufficit, quomodo incarnatur sine semine Deus? Quomodo clauso exiit utero virginis homo Deus? Quomodo Dominus gloriae crucifigatur, cum sola caro moriatur? VERS. .---Et ego flebam multum, quoniam nemo dignus inventus est aperire librum, nec videre eum. Nequaquam Ioannes in sua persona flevisse creditur, qui post huius libri apertionem ista scribebat, sed in eius Ecclesiae quae ante adventum Christi fuit, quae gravata oneribus peccatorum, mediatoris sui praesentiam anxia quaerebat. In cuius etiam persona David dicit: Fuerunt mihi lacrymae meae panes die ac nocte, dum dicitur mihi quotidie: Ubi est Deus tuus? Cui consolatio dirigitur in eo quod subditur: Et unus de senioribus dicit mihi, Ne fleveris. Ecce vicit leo de tribu Iuda, radix David, aperire librum, et solvere signacula eius. Per unum seniorem ordo intelligitur prophetarum, quorum oraculis consolabatur Ecclesia; iuxta illud: Non auferetur sceptrum de Iuda, nec dux de femoribus eius, donec veniat qui mittendus est. Et nota quod hic Christus leo dicitur, quia diabolum vicit: in sequenti versu agnus, quia semetipsum offerens mundum redemit. Radix autem David, id est genus et filius David. Notandum praeterea quia dicendo vicit, praeteritum pro futuro posuit; iuxta illud: Foderunt manus meas, et reliqua.  VERS. .---Et vidi, et ecce in medio throni et quatuor animalium, et in medio seniorum agnum stantem quasi occisum, habentem cornua septem, et oculos septem, qui sunt septem spiritus Dei missi in omnem terram. Ut iam dictum est, thronus, et animalia, et seniores Ecclesiam significant, in cuius medio agnus stat, iuxta illud: Narrabo nomen tuum fratribus meis, in medio ecclesiae laudabo te. Non autem contrarium est quod alibi legimus: Dominus in circuitu populi sui, quia et in medio praesidens regit et iudicat, et in circuitu ambiens protegit et defendit. Sed quare hic stare, superius autem sedere legitur? nisi quia ibi examen et regnum, hic autem auxilium ostenditur. Sedere enim regnantis est et iudicantis, stare vero adiuvantis. Et nota quod non occisus, sed tanquam occisus cernitur; quia etsi crucifixus est ex infirmitate, vivit tamen ex virtute Dei. Aliter, toties non occiditur, sed quasi occiditur Christus, quoties membra eius aut se sponte mortificant, aut persecutiones tolerant, ut in se impleant ea quae desunt passionum Christi. Per septem cornua, ut ipse exposuit, septiformis sancti Spiritus operatio designatur, quae non solum in capite quievisse, sed etiam totum corpus illustrasse probatur: unde hoc loco septem spiritus Dei in omnem terram missi narrantur. Haec autem septiformis operatio, quae propter regnum et fortitudinem figuratur, recte propter illuminationem Ecclesiae etiam per oculos designatur. Aliter, possunt per cornua, quae carnem excedunt, eminentiores in Ecclesia intelligi, quibus dicitur: Vos in carne non estis, sed in spiritu. Et venit et accepit librum de dextra sedentis in throno. Idem est dextera sedentis in throno, qui et agnus tanquam occisus in medio throni; quia Dei Filius, per quem creatus est mundus, et hominis filius, per quem redemptus est, non duo, sed unus est Christus. Quamobrem agnus, id est hominis filius a seipso, id est a sua divinitate, accepit librum, id est humanae salutis dispensationem, cui omnes Scripturarum paginae attestantur. VERS. .---Et cum aperuisset librum, quatuor animalia et viginti quatuor seniores ceciderunt coram agno habentes singuli citharas, ac phialas aureas plenas odoramentorum, quae sunt orationes sanctorum. Tunc agnus librum aperuit, cum opus voluntariae passionis implevit. Quid vero est animalia et seniores citharas habere, nisi electorum Ecclesiam ea quae desunt pressurarum Christi implere? Apte autem per citharas passiones Christi figurantur In cithara enim aliae fortius, aliae chordae lenius tenduntur; sed tamen dissimiliter tensae, nequaquam dissimile canticum reddunt. Sic sic diversa in Christi corpore membra passiones eius alia plenius, alia minus, imitantur; sed unam concordiae resonant laudem. Cum citharis ergo animalia et seniores ante agnum cadunt, quia omnes sancti quidquid pro Christo patiuntur, Christo, non sibi, ascribunt. Per phialas aureas charitas intelligitur; quae non solum pro amicis, verum etiam pro inimicis novit exorare: unde plenae fuisse memorantur. Et bene post citharas phialae ponuntur, quia prius Dominus patibulum crucis subiit, et sic pro persecutoribus incomparabili charitate oravit dicens: Pater, dimitte illis, et reliqua. Et cantabant canticum novum dicentes: Dignus est, Domine Deus noster, accipere librum, et caetera. Cantavit Christus canticum novum, verbis praedicando, et factis imitando. Quid est autem dicere, Dignus es, Domine Deus noster, accipere librum, et aperire signacula eius, quoniam occisus es, et redemisti nos Deo in sanguine tuo ex omni tribu, et lingua, et populo, et natione, nisi ad comparationem nostrarum victoriarum tua sola iudicatur victoria, qua nos de mortis principe et maledicto legis sumus redempti? In eo vero quod quatuor animalia, et viginti quatuor seniores, ex omni tribu, et lingua, et natione redemptos se dicunt, aperte ostenditur per eos universalem Ecclesiam designari. Et fecisti nos Deo nostro regnum et sacerdotes et regnabimus super terram. Reges sunt electi, dum corpora sua frenando, quasi super subiectam terram lege virtutis regnant: unde et super terram regnum accepisse confirmant. Sacerdotes sunt, quia seipsos quotidie castigando, Deo offerunt, iuxta illud: Sacrificium Deo spiritus contribulatus. VERS. .---Et vidi, et audivi vocem angelorum multorum in circuitu throni, et animalium, et seniorum. In eo quod se vocem audisse dicit, qualis haec visio fuerit ostendit. Visus enim ille audit, et auditus videt. Sed si in circuitu sedis, ut iam dictum est, animalia sunt et seniores, quomodo in circuitu eiusdem angelus, nisi quia eadem animalia et seniores angeli sunt? De quibus dicitur: Angeli pacis amare flebunt. Licet coelestis quoque militia angelorum nomine possit intelligi; sive tamen de his, sive de illis innumerabilis ostenditur multitudo cum subditur: Et erat numerus eorum millia millium, dicentium voce magna: Dignus est Agnus qui occisus est accipere virtutem, et divinitatem, et sapientiam, et fortitudinem, et honorem, et gloriam, et benedictionem, et omnem creaturam, quae in coelo est, et super terram, et sub terra, et mari, et quae in eo sunt. Mare, et quae in eo sunt, praesens saeculum designat. Omnes audivi dicentes: Sedenti in throno et Agno, benedictio, et honor, et gloria, et potestas in saecula saeculorum. Dicendo omnes, illos repetit ex quibus superius totam Ecclesiam constare dixit; id est animalia, et seniores, et angelos. In sedente vero et Agno, id est in Patre et Filio, secundum iam dictam regulam, etiam Spiritus sanctus intelligitur. Et quatuor animalia dicunt: Amen. Et viginti quatuor seniores ceciderunt, et adoraverunt viventem in saecula saeculorum. Quia animalia et seniores unum sunt, id est una Ecclesia, cum senioribus animalia cadunt et adorant, et ipsas laudes seniores cum animalibus veras esse asserunt, sermone confirmationis respondentes, amen. Casus autem et adoratio, ut iam dictum est, spiritalis accipi debet. Ne itaque longo progressu ultra modum lassemur, hunc librum isto fine claudamus. LIBER QUARTUS  CAPUT VI.  VERS. .---Et cum aperuisset Agnus unum ex septem sigillis, audivi unum ex quatuor animalibus dicens tanquam vocem tonitrui magni: Veni, et vide. Apertio sigilli, revelatio est sacramenti. Verum quia non unum, sed multa sunt sacramenta, et de singulis longum est tractare, possunt universa in his tribus modis comprehendi, id est locutionis, cognitionis, et actionis. Locutio omnia praecepta in se concludit. Cognitio regulariter adhibita intelligentiae formas insinuat. Actio vero utrisque concordat. Aperto vero uno ex septem sigillis, unum ex quatuor animalibus in modum tonitrui magni Ioannem invitat, ut veniat, et videat; quia manifestata veritate praecedens in apostolis Ecclesia subsequentem ad fidem provocat. Et ecce equus albus, et qui sedebat super eum habebat arcum. Per equum album Christi humanitas designatur sine peccati offuscatione, quam Verbum Patris singulariter voluit praesidere; sive omnes electi. Per arcum vero Vetus et Novum Testamentum exprimitur, ex quo tot prodeunt iacula, quot sunt Testamentorum eloquia. De hoc arcu eidem sessori dicitur: tendens et extendens arcum tuum super sceptra. Quod vero sequitur: et data est illi corona, non solum ad caput, sed etiam ad corpus refertur. Et exiit vincens ut vinceret. Unde exiit nisi ex aperto sigillo? Nam ex revelato Scripturarum sacramento, ipsa sacramenti veritas manifeste apparuit. Exiit autem vincens, primum caput, ut post in corpore vinceret quotidie diaboli tentamenta, et malorum hominum persecutiones. VERS. .---Et cum aperuisset sigillum secundum, audivi secundum animal dicens: Veni, et vide. Quid est quod in causa dissimili similis fit admonitio? nisi quia sicut ibi laetitia de peracta victoria, sic etiam hic sollicitudo de futuro certamine ministratur. Et exivit alius equus rufus, et qui sedebat super eum, datum est ei ut sumeret pacem de terra. Equus rufus antiqui hostis est corpus; omnes scilicet reprobi animarum interfectione sanguinei. Et quidem sessor electorum dicit: Pacem meam do vobis; sessor vero reproborum pacem sumit de terra, quia ille concordiae auctor est, iste vero discordiae. Et nota quod non de coelo, sed de terra, id est terrena quaerentibus, pacem aufert. Et ut invicem se interficiant. In hac sententia non carnalis sed spiritalis interfectio debet intelligi. Unde autem se reprobi interficiant, aperitur cum de Iudaeorum principe subditur: et datus est illi gladius magnus, id est spiritalis, et malignus, quo non corpora, sed animae reproborum iugulantur. Hunc gladium diabolus duobus modis exercet; cum aut per se spiritali locutione interius decipit, aut per carnalium suorum linguam exterius pulsans ad occisionem animae pertingit. Haec autem omnia illi data dicuntur, id est Deo iusto cuncta disponente permissa. VERS. .---Et cum aperuisset sigillum teritum, audivi tertium animal dicens: Veni, et vide. Et ecce equus niger, et qui sedebat super eum habebat stateram in manu sua. In huius equi nigredine illa malorum esuries designatur, qua Christi corpus inhianter devorare, et in malitiae suae ventrem traiicere concupiscunt: quorum sessor habet stateram in manu sua, quia temporalibus stipendiis bonorum vitam mercari quaerit, ut suam suorumque esuriem satiare possit. Hanc stateram in manu tenuit quando unum ad manducandum obtulit pomum, et totum ad perdendum mercatus est mundum. Nam sciendum quia diabolus prius audiendi verbum Dei alimentum subtrahit, ut spiritalis cibi inedia affectos in augmentum sui corporis facilius sumat. Unde per prophetam Dominus dicit: Ecce ego mittam famem in terram; non famem panis, neque sitim aquae, sed audiendi verbum Dei. Hoc enim Dominus agit deserendo, diabolus invadendo. Sed quomodo possunt pati hanc famem qui sunt frumentum Dei, vinum et oleum? Imo patiantur hanc paleae, vinacia, et amurca; et ipsi occurrant ad stateram nullo pretio digni, non illi qui Christi sunt sanguine redempti. Unde mox subditur: VERS. .---Et audivi tanquam vocem in medio quatuor animalium dicentem: Bilibris tritici denario uno, et tres bilibres hordei denario uno, et vinum et oleum ne laeseris. Tunc in medio quatuor animalium, id est in medio Ecclesiae, haec vox sonuit, quando adunatis in fide gentibus, divina potentia diabolum ab electorum laesione compescuit; ac si ei per irrisionem diceretur: frumentum et hordeum, vinum et oleum ablato denario sessor equi albi praeelegit et comparavit; paleas autem, vinacia, et amurcam, tibi reliquit. Una igitur bilibris, quae fit ex duobus sextariis, Ecclesia est ex duobus Testamentis in Dei proximique dilectione consistens. Sed in hoc loco unam Ecclesiam in sanctis praedicatoribus, vel magnarum virtutum viris, non generaliter in cunctis intelligere debemus. Non enim sine causa hic post frumentum, hordeum ponitur. Designet itaque una bilibris tritici ex duobus populis novos Ecclesiae praedicatores, et eminentiores virtutibus viros, qui tribulationum molendino confracti, et persecutionum igne decocti, panis pulcher Christi et candidus fieri meruerunt. Designent tres bilibres hordei subiectorum et infirmantium vitam, ex utroque populo venientium. Et nota quia unum et pretium tritici et hordei, quoniam etsi dispar est sanctorum labor, uno tamen sunt pretio empti, et unum sunt post laborem denarium accepturi. Notandum praeterea quia eadem sententia repetitur cum subditur: vinum et oleum ne laeseris. Quomodo enim Ecclesia vinum et oleum non est, quae in pressurarum torculari ut uva calcatur, et in angustiarum prelo ut oliva contusa liquatur? VERS. .---Et cum aperuisset sigillum quartum, audivi vocem quarti animalis dicentis: Veni et vide:  Et ecce equus pallidus, et qui sedebat super, nomen illi Mors; et infernus sequebatur eum. Ipsi designantur per equum pallidum qui et per rufum, quorum nunc spiritalis mors in ipsius equi pallore figuratur. Supra quos bene mors, id est diabolus, contra vivos pugnaturus sedere dicitur; quia per officium eorum, quos iam spiritaliter occidit, electorum vitam exstinguere quaerit. Infernus illi dicuntur, in quibus habitat mors. Infernus ergo sequitur mortem, quia mali imitantur diabolum. Possunt et specialiter per equum pallidum haeretici intelligi. Et data est illi potestas super quatuor partes terrae, interficere gladio, fame, et morte, et bestiis terrae. Duae sunt in hoc mundo partes, id est Christi et diaboli; sed Christi pars non est divisa; iuxta illud: Una est columba mea . Pars vero diaboli in quatuor dividitur partes, in paganos, Iudaeos, haereticos, et malos catholicos. Tot igitur sunt plagae quot diaboli partes. Sed quomodo gladio, et fame, et morte interficiat, iam dictum est. Per bestias autem designantur efferati motus animorum. Bestiis ergo hostis noster reproborum animas interimit; quia dum divinorum praeceptorum caveis carnales animi motus non retinentur, efferati ut ita dixerim impulsu diabolicae suggestionis per abrupta quaeque miserorum vitam praecipitant. VERS. .---Et cum aperuisset sigillum quintum, vidi subtus altare Dei animas occisorum propter verbum Dei, et testimonium quod habebant. In occisorum animabus omnium electorum animas intelligimus, qui sive corporalibus sive spiritalibus a reprobis impugnationibus angustantur. Martyrum enim duo sunt genera, unum in aperto, alterum in occulto. Per altare vero Christus intelligitur: in quo Deo Patri sacrificia nostra offerimus, cum unigenitum eius Filium imitantes, hostia viva in conspectu illius apparemus. Sub altare igitur animae occisorum sunt, quia mediatori nostro subsunt. Si vero per altare ipsi electi intelliguntur, sub se sunt; quia necdum corporis immortalitate vestiti sunt. Et clamabant voce magna dicentes: Usquequo, Domine , non vindicas sanguinem nostrum de his qui habitant in terra? Quid est animas sanctorum vindictam sanguinis de persecutionibus exposcere, nisi diem extremi iudicii praestolari? Non autem per organum gutturis folle ventris attracto animarum verba formantur; sed magnus earum clamor magnum est desiderium. Sed cum aliter moveri soleat mens quae petit, aliter quae petitur, et sanctorum animae ita Deo inhaereant ut inhaerendo quiescant, quomodo dicuntur petere, quas et voluntatem Dei certum est, et ea quae futura sunt, non ignorare? Sciendum ergo quia in ipso positae ab ipso petere aliquid dicuntur, non quia vindictam desiderent quod ab eius quem cernunt voluntate discordet; sed de se ipso accipiunt, ut ab ipso petant quod eum facere velle noverunt. Et datae sunt illis singulae stolae albae, et dictum est illis ut requiescerent modicum adhuc tempus, donec compleatur numerus conservorum et fratrum eorum qui interficiendi sunt sicut et illi. Quid per stolas albas, nisi praemium martyrum? Ante resurrectionem quippe stolas singulas accepisse perhibentur electi, quia in sola adhuc anima aeterna beatitudine perfruuntur. Et nota quia animarum vox est hoc quod amantes desiderant; respondere Dei est ut collectionem fratrum exspectare debeant, eorum mentibus exspectandi moras libenter infundere. Optant ergo corporum resurrectionem; sed audiunt ut libenter exspectent fratrum collectionem. VERS. .---Et vidi cum aperuisset sigillum sextum, terraemotus factus est magnus; et sol factus est niger tanquam saccus cilicinus; et luna facta est sicut sanguis. Per terraemotum, ultima sub Antichristo persecutio debet intelligi. Magnus autem dicitur, quia, iuxta Domini vocem, erit tunc tribulatio, qualis nunquam fuit, sed nec fiet. Sol autem Christus est, iuxta illud: Vobis qui timetis Deum orietur sol iustitiae, qui novissimis obscurabitur, cum hi qui quasi in Christi corpore lucere videbantur, ad aperti erroris tenebras devolventur. Potest et per solem fulgens vita praedicantium demonstrari. In extremo ergo tempore sol quasi saccus cilicinus erit, quia fulgens vita praedicantium ante reproborum oculos aspera et despecta monstrabitur. Cilicium quippe criminosis et peccatoribus congruit. Per lunam versam in sanguinem, agnoscimus sanctam Ecclesiam in electis cruore passionis infectam. Tota autem infecta dicitur, quia nullus illa novissima persecutione expers erit qui in fide mediatoris permanserit; unde Ioel: Sol, inquit, convertetur in tenebras, et luna in sanguinem, antequam veniat dies magnus et manifestus. Et stellae coeli ceciderunt super terram, sicut ficus mittit grossos suos cum a vento magno movetur. Coelum est sanctorum Ecclesia, quae in nocte vitae praesentis, dum innumeras sanctorum vitas continet, quasi radiantibus desuper sideribus fulget. Stellas ergo de coelo in terram cadere, est eos qui videntur sanctorum fidei vel operibus inhaerere, ex amore terreno ad iniquitatem aperti erroris ruere. Hoc est etiam ficum grossos suos mittere: quasi enim arbor fici a magno vento movetur, cum extrema persecutione omnis Ecclesia concutitur. Porro alia translatio acerbos posuit. VERS. .---Et coelum recessit ut liber involutus. Sicut reprobi ab Ecclesia, non corpore sed transgressionibus cadunt, sic eadem Ecclesia in electis suis non abscessu corporis, sed fide et operatione de medio malorum recedit. Bene autem per librum Ecclesia designatur, quia totius vitae coelestis mandata in se continet, non in membranis tantum calamo, sed etiam in tabulis cordis carnalibus Dei spiritu scripta. Et nota quia involutus liber dicitur; sicut enim non videtur quid liber involutus contineat, nisi ab illis quibus voluntate aperitur; sic electorum Ecclesia persecutionis tempore intima sua et extraneis claudit, et suis discrete intus aperit. Et omnis mons et insulae de locis suis motae sunt. Per montes praecelsae dignitatis viros debemus intelligere, qui alios verbis et virtutibus transcendunt. De quibus dicitur: Levavi oculos meos ad montes (Psal. CXX, ). Per insulas vero minoris iustitiae homines accipimus adhuc in tribulationibus fluctuantes. Quod ergo montes et insulae de locis suis motae dicuntur, ad superiorem sensum pertinet, quo sanctorum Ecclesia fide et opere a malorum recedit consortio. Quasi enim locus eius erat permixta conversatio malorum. Et reges terrae, et principes, et tribuni, et divites, et fortes, et omnis servus, et liber, absconderunt se in speluncis, et in petris montium. Reges sunt qui se ipsos bene regunt. Similiter et principes, qui non sicut reges, tamen ut possunt vitiis resistunt. Similiter tribuni iam minoris sunt potestatis, quam principes; verumtamen et ipsi, ut possunt, resistunt diabolo. Divites dicit virtutibus, non rebus; fortes quoque non corpore, sed animo. Hi igitur extrema persecutione nihil de suis virtutibus praesumentes in cavernis et in speluncis montium se abscondunt, quoniam sanctorum suffragia quaerunt, qui recte montes vocantur, quia virtutibus alti terrena despiciunt. Recte petrae, quia fortes sunt robore; utique in Christo, qui est petra, roborati. Hinc Dominus in Evangelio dicit: Tunc qui in Iudaea sunt fugiant ad montes. Et Salomon: Lepusculus plebs invalida collocat in petra cubile sibi. Et Isaias: Introibunt, inquit, in speluncas petrarum, et in voragines terrae, a facie fortitudinis Domini, et a gloria maiestatis eius, cum resurrexerit percutere terram. Quod etiam agendum admonet dicens: Ingredere petram, abscondere fossa humo. Possunt et per haec supernae virtutes intelligi; iuxta quod in libro Iob legitur: In petris manet, et in praeruptis silicibus commoratur et inaccessis rupibus (Iob XXXIX, ). Quid vero sive ad angelos sive ad sanctos homines fugientes dicant, audiamus. VERS. .---Et dicunt montibus, Cadite super nos, et abscondite nos a facie sedentis super thronum, et ab ira Agni. Ac si aperte dicant: Misericordia animum flectite, nosque piis interventionibus ab ira iudicantis tegite. Non autem a facie parcentis, sed a facie nos abscondite irascentis. Cur ita pertimescant, adhuc subiungunt: Quoniam venit dies magnus irae eius, et quis poterit stare? Tanquam dicant: Si illius Dei iram sanctus pertimescit, quis nostrum subsistet? Praeteriri possunt haec omnia quae de sanctis dicta sunt, et de reprobis intelligi: montes enim, superbi sunt; insulae, cupidi; iuxta illud: Tacete qui habitatis in insula, negotiatio Sidonis (Isa. XXIII, ). Reges, et principes, et tribuni reprobos designant, iuxta qualitatem sui. Divites illos dicit, qui non indigent alieno adiutorio ad malum: fortes autem ad miscendam ebrietatem: servum peccati, liberum iustitiae. Hoc omnes non dubium est imminente futuro iudicio ad auxilium daemonum currere, cum desperati ad quemlibet sanctorum non praesumunt accedere. Hoc est enim eos in speluncis et petris montium latibula quaerere. Sed quomodo alios ab ira furoris defendent qui hanc primi excipient? Denique haec omnia etiam iuxta litteram magnum audientibus timorem incutiunt; sed non propterea figuratae elocutiones violenter ad litteram inflectendae sunt. CAPUT VII.  VERS. .---Et post haec vidi quatuor angelos stantes super quatuor angulos terrae, tenentes quatuor ventos terrae, ne flaret ventus super terram, neque super mare, neque super ullam arborem. Notandum quia a primo usque ad sextum sigillum perveniens ordinem custodisse videtur. Sed praetermisso septimo, ad initium incarnationis Christi redit, et ea quae exsecutus fuerat, mutatis aenigmatum figuris breviter recapitulat: atque easdem duas narrationes septimo sigillo concludit, quae recapitulatio non semper isto modo, sed diversis fit. Quid itaque per quatuor angelos figurari, nisi corpus antiqui hostis intelligimus? Propter quatuor autem principalia mundi regna, Assyriorum scilicet, Medorum, Persarum vel Macedonum atque Romanorum, in quibus diabolus per idololatriae culturam regnavit, quatuor in reprobam partem angeli ponuntur. Hinc Nabuchodonosor statuam vidit, cuius caput erat ex auro, pectus autem et brachia de argento, porro venter et femora ex aere, tibiae autem ferreae. In auro enim Assyriorum, in argento Medorum, in aere Persarum vel Macedonum, in ferro Romanorum regnum figuratur. Non autem mirum per angelos malos homines figurari, cum de Iuda dictum sit: Unus ex vobis diabolus est . Sciendum quoque hoc esse quatuor angelos quod quatuor ventos; iuxta Danielis prophetiam dicentis: Ecce quatuor venti pugnabant in mari magno; et quatuor bestiae descendebant de mari diversae inter se. Ventos enim et bestias unum esse designat, id est quatuor praefata regna. Igitur cum angeli ventos tenent, seipsos utique tenent: et quia omnes huiuscemodi corpus diaboli sunt, et ipse in eis intelligitur. Quid itaque fuit quatuor angelos terrae quatuor ventos, ne flarent, tenere? nisi occultum adversarium, eiusque totum corpus ita se unire atque constringere, ita os omnium praefocare, ut nullus auderet contra idololatriae culturam verbum veritatis efflare. In terra autem diversitas provinciarum; in mari numerositas designatur insularum. In arboribus quoque, quia genus siluit , pro earum diversitate, diversa hominum officia praesignantur. Sed quia a diabolo suffocabantur, Domini sui adventu erepti sunt. Unde mox sequitur: VERS. .---Et vidi angelum alterum ascendentem ab ortu solis, habentem signum Dei vivi, et clamavit voce magna quatuor angelis, quibus datum est nocere terrae et mari, dicens: Nolite nocere terrae, neque mari, neque arboribus, quousque signemus servos Dei nostri in frontibus eorum. Christus est angelus, quia novae vitae gaudia mundo nuntiasse cognoscitur, de quo scriptum est: Magni consilii angelus . Ascensus autem ab ortu solis ille intelligitur quo ab ipsa resurrectione, quae tanquam novus sol emicuit, totum mundum crescendo replevit, et evangelica doctrina illustravit. Illa etiam voce quatuor angelorum noxiam potestatem a laesione prohibuit, et in auctoribus simul et ministris confregit. Unde et Nabuchodonosor lapidem de monte praecisum sine manibus praefatam statuam percussisse vidit in pedibus ferreis, et comminuisse. Per quem Dominus Iesus Christus designatur de stirpe Iudaica sine maritali opere procreatus, qui in pedibus statuam percussit, et cecidit; quia verbi praedicatione extremitatem regni Romanorum tetigit, et praefata saeculi regna salubriter erigenda convertit. Idem autem mediator signum Dei habere dicitur, id est crucis mysterium. Quod autem non ait, signem, sed signemus, ostendit plures in se esse per quos illud mysterium adimpletur. Dicendo vero in frontibus, interiorem ostendit; nam sanguine agni utrumque postem linimus, nec prodest exterius quemquam portare, nisi accipiat et interius; quia fides sine operibus otiosa est. VERS. .---Et audivi numerum signatorum, centum quadraginta quatuor millia signati, ex omni tribu filiorum Israel. Finitus est numerus pro infinito: nec ad duodecim tantum tribus Israel pertinet; sed omnis Ecclesia per hunc in electis designatur. Nam ternarius in Scriptura sacra perfectus est numerus, praesertim quia Trinitatem ostendit; similiter et quaternarius propter quatuor mundi partes vel quatuor Evangelia sive quatuor principales virtutes: his per se ductis ad duodenarium pervenimus, qui et ipse propter duodecim tribus vel duodecim apostolos sacratus est: millenarius autem universitatem designat, iuxta illud: In mille generationes. Ecclesia igitur quia ex universis gentibus Trinitatis notitia aggregatur, et quatuor Evangeliorum libris irrigatur, recte in duodenis millibus figuratur. Sed ut in eo quod credidit perficiatur, necesse est ut duodenarius millium numerus quadra soliditate iungatur. Ducantur ergo duodecim millia per quatuor, et quadraginta et octo millia fiunt. Ut vero ad id quod credidit, id est ad Trinitatis contemplationem, pertingat, quadraginta et octo millia ter multiplicentur, et de se centum quadraginta et quatuor millia reddunt. VERS.  seq.---Ex tribu Iuda duodecim millia signati; ex tribu Ruben duodecim millia signati; ex tribu Gad duodecim millia signati; ex tribu Aser duodecim millia signati; ex tribu Nephtali duodecim millia signati; ex tribu Manasse duodecim millia signati; ex tribu Simeon duodecim millia signati; ex tribu Levi duodecim millia signati; ex tribu Issachar duodecim millia signati; ex tribu Zabulon duodecim millia signati; ex tribu Ioseph duodecim millia signati; ex tribu Beniamin duodecim millia signati. Si ad Geneseos historiam recurrimus, horum nomina iuxta singulorum nativitatem, nequaquam hoc ordine inserta invenimus; nam Iudas ibi quarto, hic primo ponitur loco. Ruben ibi primo, hic secundo. Gad ibi octavo, hic tertio. Aser ibi nono, hic quarto. Nephthalim ibi septimo, hic quinto. Manasses ibi nono, hic sexto. Simeon ibi secundo, hic septimo. Levi ibi tertio, hic octavo loco subrogatur. Issachar tantum, Zabulon, Ioseph, atque Beniamin, sicut ibi, ita hic ponuntur. Dan vero quintus Iacob filius in hoc spiritali catalogo omnimodis non recipitur. Sed hoc cur factum sit, facile animadvertimus si a carnis nativitate mentis intentionem revocemus, et cum interpretationibus nominum spiritalem in eis prosapiem requiramus. Iudas itaque confessio interpretatur, sive laudatio, cuius nominis interpretatio, quid aliud designat, quam confessionem peccatorum, et laudem virtutum? Quamvis confessionis vocabulum pro laude poni videatur; unde Dominus nullum omnino habens peccatum ait: Confiteor tibi, Pater, et reliqua. In Ruben vero, qui videns Filium vel videntes Filium dicitur, ipsa virtutum opera designantur; saepe enim filiorum vocabulo bonorum operum fructus figuratur; iuxta illud: Videas filios filiorum tuorum; hoc est virtutes ex virtutibus natas: et quia virtutum opera aliorum provectibus deservire debent, recte videns filium appellatur. Scilicet ut ea in quibus nos profecisse videmus, aliis videnda manifestemus; iuxta aliud Domini: Ut videant opera vestra bona, et glorificent Patrem vestrum qui in coelis est. Bene igitur primo Iudas ponitur. Deinde Ruben succedit; quia nisi per confessionem renuntiemus actibus malis, non informamur rectis et placitis. Quis itaque iam non videat quod si a primogenito carnis inchoasset, et quarto loco Iudam posuisset, spiritalem Ecclesiae prosapiem utique confudisset? Verum quia bene operantes semper tentatio solet probare, iure post Ruben Gad, id est tentatio subrogatur. Et quia contra eamdem divina virtute praecincti fortes existunt, recte eis convenit quod idem Gad etiam accinctus vocatur. Quia vero bonorum certaminum finem ad Deum non ad faciem humanae laudis retorquere debemus, ob hoc praedictus Gad latrunculus vocatur, tanquam bona cordis latenter acquirens Deo offerat approbanda, non humanis obtutibus detegat praeferenda. Igitur quia illata tribulatio electos probat, et post probationem coronat, recte post Gad Aser ponitur, qui beatus vocatur. Et quia beatitudinis promissione roborati bellatores Ecclesiae, inter ipsos malos dilatantur visceribus charitatis, bene post Aser Nephthalim ponitur, qui latitudo vocatur. Quia per hoc amplissimum dilectionis praeceptum currentes, et ea quae retro sunt obliviscuntur, et ad aeternas divitias, quae venturae sunt, extenduntur; digne post Nephthalim Manasses interseritur, qui oblitus vel necessitas intelligitur: oblitus scilicet, quia unum quod retro fuerat, dimisit; necessitas vero, quia ad hoc quod extenditur, nondum pervenit. Quorum desiderium quia saepe in longum differtur, iure post Manassem collocatur Simeon, qui audivi tristitiam interpretatur. Sed qui audiunt tristitiam, audiant necesse est et nomen habitaculi, quod idem Simeon sonare videtur; ut qui moerent in tabernaculo corruptionis, gaudeant in habitaculo aeternae quietis. Quales autem omnes isti sint, Levi subiunctus indicat, qui additus sonat. Multa enim tales generalia transcendentes praecepta, addunt non iussa, ut est caelibatus sanctae virginitatis, et caetera huiusmodi; quae dum non iubentur, sed admonentur, utique non iussa consilio superadduntur. Quibus iure congruit quod Issachar post Levi adnectitur, qui interpretatus dicitur merces: nam ista agentibus praecipua et specialis merces debetur. Unde cuidam eorum Ieremias dicit: Quiescat vox tua a ploratu, et oculi tui a lacrymis, quia est merces operi tuo, ait Dominus . Sed talia facientes priusquam remunerentur solent illatae persecutiones probare, non autem superare. Unde non immerito Zabulon post Issachar sequitur, qui habitaculum fortitudinis appellatur; tunc enim quilibet horum habitaculum efficitur, quando virtus in infirmitate perficitur. Itaque quia non solum pacis tempore amicis, verum etiam in ipsa persecutione talentum divini verbi gratis erogant inimicis, apte post Zabulon Ioseph adnectitur, qui augmentum interpretatur. Ut enim de accepta pecunia lucrum referant, nec ipsis inimicis hanc erogare dubitant. Igitur ut hos omnes in dextera regis aeterni locandos intelligas, pulchre Beniamin, id est filius dexterae, postremo loco subrogatur, tanquam ipse sit finis ordinis, in quo felicitas promittitur aeternae mercedis. Sancta ergo Ecclesia confessione laudabilis in Iuda. In Ruben piis operibus claret fecunda. In Gad tentationum exercitiis probata. In Aser post devictas tentationes beata. In Nephthalim charitatis amore dilatata. In Manasse ea quae retro sunt oblita, ad ea vero quae ventura sunt extenta. In Simeon quasi tristis adhuc in convalle plorationis, sed spe gaudens de supernorum civium habitaculis. In Levi virginitate decora, misericordia pietatis uberrima. In Issachar futurae mercedis exspectatione suspensa. In Zabulon martyrio coronata. In Ioseph duplicato spiritalis substantiae talento ditata. In Beniamin dexteram felicitatis aeternae comprobatur sortita. Non autem quispiam duodecim in Ecclesia professiones aestimet, cum tres tantum sint, id est virginum, continentium, ac bonorum coniugatorum, virtutes. Inter haec autem nequaquam praetereundum est, cur Dan Iacob utique filius sive in Genesi, sive in Exodo, cum cunctis fratribus annumeretur, in hac Apocalypsi de catalogo spiritali fuerit eiectus; Manasses vero inter alienigenas natus, utique non filius, quanquam in filium adoptatus, sexto videatur loco subrogatus. Dan igitur interpretatur iudicium, sive iudicans Hebraeorum transeuntium. Et quid est hoc iudicium transeuntium Hebraeorum, nisi reprobatio veteris sacerdotii? Dan ergo de spiritali catalogo eiectus, ipsa nominis sui interpretatione docet, quia in sexta mundi aetate occulto quidem, sed iusto iudicio, Iudaica plebs perfida prorsus sedibus expulsa sacerdotii dignitatem perdidit; atque in eius loco Manasses, id est gentium populus, per gratiam meruit subrogari. VERS. .---Post haec vidi turbam magnam, quam dinumerare nemo poterat, ex omnibus gentibus, et tribubus, et populis, et linguis. Hic liquido manifestatur quia praedictus numerus non solummodo Iudaeorum est, sed omnium electorum. Hi enim per innumerabilem turbam, qui per centum quadraginta quatuor millia signatos designatur. Innumerabilis autem haec turba non Deo, sed nobis est. Nam ipse ait: Dinumerabo eos, et super arenam multiplicabuntur . Stantes ante thronum. Cum ipsa innumerabilis turba thronus Dei sit, idcirco tamen ante thronum stare dicitur, quia visio figuris obumbrata variatur, cum tamen res figuris ostensa nequaquam varietur. Sed nunquid aliquid significat quod haec turba stare dicitur, cum superius per circuitum throni cum senioribus ipsa sedisse describatur? Significat plane; sedet namque cum per quaedam membra sua aliorum facta examinat; stat vero cum in cunctis suis electis animum in soliditate fidei et dilectionis roborat. Et in conspectu Agni amicti stolis albis. Quid per stolas albas, nisi habitus mentis designatur? Quae tamen ante Domini adventum albae non erant, quia humani generis corda originalium peccatorum maculis erant respersa. Et palmae in manibus eorum. Per palmas, victoria; per manus, operatio exprimitur. Palmas itaque in manibus habere, est de antiquo hoste et mundi voluptatibus triumphare. VERS. .---Et clamabant voce magna dicentes. Clamor hic non corporis, sed cordis intelligitur. Magna enim haec vox, magnus est devotionis affectus; quia voce tanto magis quisque clamat, quanto amplius Deum amat. Salus Deo nostro, qui sedet super thronum, et Agno. Et est ordo, Deo nostro, et Agno qui sedet super thronum salus. In quibus et Spiritus sancti persona iuxta iam dictam regulam intelligitur. Et nota quia mirabili genere locutionis unam in Patre et Filio substantiam et duas personas ostendunt. Praeterea sciendum quia dum omnem suam salutem Deo referunt, Pelagii atque Coelestii dogma evacuatur, qui in tantum liberum arbitrium defendunt, ut dicant homines sine gratia Dei posse salvari. Et omnes angeli stabant in circuitu throni, et seniorum, et quatuor animalium, et ceciderunt in conspectu throni in facies suas. Tam per angelos, quam per thronum, et seniores, nihilominus et per animalia Ecclesia figuratur. Unam ergo eamdemque rem diversis modis significat. Nam quod Christus singulariter in Ecclesia regnat et iudicat, recte omnes sancti per unum thronum figurantur: et quia ipsa etiam Ecclesia aliorum facta examinat, digne per seniores: et quia virentibus paradisi pascuis in quibusdam suis membris adhuc per fidem tantum inhaeret, in quibusdam vero iam per speciem fruitur, bene per animalia. Quia vero ventura quaeque praedicando annuntiat, apte per angelos; et quia ex diversis gentibus aggregatur, iure per turbam figuratur. Hi ergo ceciderunt in facies suas in conspectu throni; id est in secreto mentis suae, quo internus iudex sedet. Et adoraverunt  dicentes, Amen; benedictio, et claritas, et sapientia, et gratiarum actio, et honor, et virtus, et fortitudo Deo nostro in saecula saeculorum; quae cuncta Trinitati apte conveniunt. Et respondit unus de senioribus dicens mihi: Hi qui amicti sunt stolis albis, qui sunt, et unde venerunt? Cum nullius interrogatio praecesserit, quid sibi vult quod unus de senioribus respondisse perhibetur? Sed mos est sacrae Scripturae hoc verbum ita ponere; nil autem significationis habere videtur, unde nec eius ignoratio inutilis est nec laudabilis scientia. In uno igitur seniore unitas praedicatorum utriusque Testamenti, sive ipse senior senioribus, Dominus scilicet Iesus Christus accipitur, qui idcirco Ioannem interrogat ut ipse quaerat, quaerens audiat, et intelligat, et ad imitandum semetipsum accendat. In stolis autem albis, et mentis candor, et ea quae eis in futuro tribuetur gloria. Ad haec cum beatus Ioannes ex persona bonorum auditorum respondisset: Domine mi, tu scis; rursus ille ex persona Domini vel bonorum praedicatorum eius subinfert: VERS. .---Hi sunt qui venerunt de tribulatione magna, et reliqua. In venerunt tria tempora continentur, pro eo quod est, venerunt, veniunt, et venturi sunt. Quia igitur omnis electorum numerus hac sententia terminatur, valde metuendum est ne, si aliunde quis veniat, ad electorum consortium non pertingat. Tribulationes autem iustorum, ut ait Psalmista, multae sunt; ex quibus illa generalis est qua nemo nostrum novit si ad electorum consortium pertingat, Salomone attestante, qui ait: Nescit homo utrum amore an odio dignus sit; sed omnia reservantur in futuram incerta (Eccle. IX, , ). Et laverunt stolas suas, et dealbaverunt eas in sanguine Agni. Omnes electi stolas suas in sanguine Agni candificant; id est in Christi passionibus habitum mentis exornant, eumque ad accipienda futura gaudia praeparant. Ideo sunt ante thronum, et serviunt ei die ac nocte in templo eius, et qui sedet in throno habitat super illos. Ac si diceret: Idem thronus Dei, et templum sunt, quia talibus indumentis vestiti, et sanguine Agni videntur abluti. Et nota quia non ait, habitat in illis, sed super illos, ut eos thronum simul ostenderet, et templum. Die autem et nocte dicit, in prosperis et in adversis. Non esurient neque sitient amplius, et non cadet super illos sol neque ullus aestus: quoniam Agnus, qui in medio throni est, reget illos, et ad vitae fontes aquarum deducet eos; idcirco nihil incommoditatis sustinent, quia Agnus regit eos. Sed quo eos perducit, nisi ad fontem aquarum? scilicet ad Trinitatem, quae significatur per fontem. Et per quam viam, nisi per se? Ipse enim ait: Ego sum via (Ioan. XIV, ). Notandum etiam quia unus idemque fons, et esuriem aufert quia panis vivus est, et sitim quia potus est vitae. Nam ut ait Apostolus: Erit Deus omnia in omnibus. Unus igitur fons dicitur propter unitatem naturae Patris, et Filii, et Spiritus sancti. Aquarum vero fons introducitur, ut multiplicitas donationum Dei in sanctis per hanc sententiam exprimatur. Itaque qui Agno regente ad huius aquae satietatem perducitur, nec solem, nec ullum aestum patitur, quia vitiorum calore non uritur. Et absterget Deus omnem lacrymam ab oculis eorum. O mirae pietatis affectum! Patrem se demonstrat, matrem ostendit, qui plangentium filiorum lacrymas abstergit. Unde merito Isaias dicit: Tu enim Pater noster, et Abraham nescivit nos; tu Domine Pater noster. Sed quae sunt hae lacrymae? Scilicet quia alius plangit malum quod egit, alius quia bonum non fecit, et alia multa similia. Hae autem lacrymae filiorum tunc abstergendae erunt, cum de exsilio ad patriam redierint. CAPUT VIII.  VERS. .---Et cum aperuisset sigillum septimum, factum est silentium in coelo quasi media hora. Coelum, ut frequenter diximus, Ecclesia vocatur, quae dum a frequentia rerum corporalium per quaedam membra sua secessum intimae contemplationis petit, quasi silentium Deo parat; quod quia in hac vita non potest esse perfectum, quasi media hora dicitur factum. Et nota quia ibi recapitulationem finivit ubi ait: Post haec vidi turbam magnam, nunc autem septimo sigillo concludit narrationem. Et vidi septem angelos stantes in conspectu Dei, et datae sunt illis septem tubae. Et alius angelus venit, et stetit ante altare habens thuribulum aureum. Hoc loco narrationis ordinem praeposterat, et interdicit; sicut enim sequentia demonstrabunt, prius ille cum thuribulo veniens ante altare stetit, quam septem tubas acceperint. Interdicit vero, quia antequam de illis finisset, hunc cum thuribulo medium interseruit. Quid itaque in septem angelis intelligimus nisi sanctam Ecclesiam in suis praedicatoribus, qui sunt aeternae vitae annuntiatores? Recte etiam septem dicuntur, quia septiformi Spiritu replentur, vel quia universitati credentium praeponuntur. In conspectu autem Dei stare perhibentur, qui terrenis cupiditatibus calcatis divinae contemplationi inhaerent. Quid autem per septem eorum tubas, nisi perfecta Veteris ac Novi Testamenti praedicatio declaratur? iuxta illud: Quasi tuba exalta vocem tuam (Isa. LVIII, ). In eo autem quod sacerdotis officium est altari assistere, et aptatum aromatibus thymiama cremare, agnoscimus quia angelus iste mediator est Dei et hominum, septem angelorum angelus, et ut ita dixerimus septem sacerdotum pontifex; de quo propheta: Magni consilii angelus. Unde aperte colligimus prius hunc venisse, quam septem angelos tubas accepisse. Per altare vero electi designantur, in quibus spiritale sacrificium celebratur. Venit ergo angelus per carnem, stetit per divinitatem. Quid quoque per thuribulum nisi humanitas Christi? Et apte aureum dicitur, quia caro a verbo Dei suscepta una cum eo est sapientia, de qua dicitur: Accipite sapientiam sicut aurum (Prov. XVI, ). Potest per thuribulum, quo cremantur aromata, Ecclesia figurari, quae igne divini amoris succensa quotidie dicit: Dirigatur oratio mea sicut incensum, et caetera. Recte autem singulariter de Christo subiungitur: Et data sunt illi incensa multa, ut daret de orationibus sanctorum super altare aureum, quod est ante thronum; et ascendit fumus incensorum de orationibus sanctorum de manu angeli coram Deo. Sicut fumus ex crematis aromatibus egreditur, sic virtus compunctionis gignitur ex studio orationis. Sed ut Deo fiant accepta, angelo dantur incensa, id est Redemptori nostro committuntur orationum studia. Nec omnino ad Deum potest loqui corpus, nisi officio capitis. Quod vero super altare aureum incensa offeruntur, ostendit quia non alibi, nisi in corpore Christi, quod totum divini verbi sapientia resplendet, orationum sacrificium ab eo accipitur. Et nota quia thronus, et ante thronum altare, non duas, sed unam Ecclesiam significent; sicut arca Noe, et octo animae in ea. Et accepit angelus thuribulum, et implevit illud de igne altaris, et misit in terram. Tunc angelus thuribulum accepit, cum Dominus sibi intra uterum Virginis humanam naturam coniunxit; sive de corpore intelligamus, cum primum in Iudaea discipulos elegit. Cum autem et angelus, et thuribulum, et altare, unum sint corpus, quia thuribulum de igne altaris dicitur impletum, intelligendum est quasi diceret: Et caput, et corpus non alieno, nisi proprio igne succensum est, id est Spiritu sancto. Misit autem in terram, id est, in hanc gentilitatem perduxit; unde apte subditur: et facta sunt tonitrua, et voces, id est praedicationum terrores: et fulgura, hoc est miraculorum signa: et terraemotus, id est persecutiones. Et septem angeli praeparaverunt se ut tuba canerent. Quid est sanctos doctores ad canendum se praeparare, nisi divina eloquia scrutari, ut sciant quid, cui et qualiter loqui debeant? Admonendus itaque lector est ut in sequentibus non plus septem, quam unum angelum intelligat; sed semper in singulis septem cognoscat, cum propter figuratas locutionum causas, quae non possunt sub uno narrari, in septem distinctos inveniat. VERS. .---Et primus angelus tuba cecinit, et facta est grando et ignis mistus sanguine, et missus est in terram, et tertia pars arborum combusta est, et omne fenum viride combustum est. Per grandinem ira omnipotentis Dei exprimitur, iuxta illud: Ira Domini sicut grando descendens. Per ignem zelus vel odium designatur; et recte mistus sanguine dicitur, quia iuxta Ioannis vocem: Qui odit fratrem suum homicida est . Ab hoc igne non posse comburi Ecclesiam Dominus per Isaiam pollicetur dicens: Cum ambulaveris per ignem, non combureris, et flamma non ardebit in te. Notandum autem quia cum tertiam partem deperisse dicit, non duas partes in electis remansisse existimare debemus, contra illud: Multi sunt vocati, pauci vero electi . Non enim ad qualitatem litterae, sed ad quantitatem figurae pertinere videtur numerus iste; quod ipsa immutatio demonstrat, quae uno loco duas tertias, altero tres, alio unam tertiam in reproborum sortem venisse narrat: et quidem superius in quatuor partes distinxit totum diaboli corpus, nunc in duobus tertiis, post in tribus, deinde in una; sed non est una tertia minor a duabus vel tribus. Nam cum in quatuor partes distinguit diaboli corpus, unam vult intelligi in Ecclesia, in falsis fratribus, et tres foris, id est haereticos, Iudaeos et paganos. Cum vero totum corpus in tribus tertiis describit, una intus intelligenda est in pravis fidelibus simplex, altera foris in Iudaeis atque haereticis duplex, tertia foris in gentibus et ipsa simplex. Cum vero unam corporis partem eodem ternario tertiatoque numero figurat, duas omnino ex tribus tertiis partes constituens, et occultos simul, et apertos intelligi vult haereticos. Restat una tertia intus et foris, quae omnium in se retinet formas. Cum vero in duabus tertiis, unam simplicem vult intelligi intus in malis Christianis; alteram triplicem foris in Iudaeis, haereticis atque paganis. Et sciendum quia hoc est terra quod arbores, id est malorum summa in duabus tertiis comprehensa, quarum una simplex, altera triplex est: terra enim sunt peccatores, quia terrena quaerentes; et arbores quia instabilitate nutantes, de quibus per Iudam dicitur: Hi sunt arbores autumnales, infructuosae, eradicatae, bis mortuae. Missa itaque grandine, et igne cum sanguine, duae tertiae comburuntur; una illibata servatur, quia exaggerante ira superni iudicis, societas antiqui hostis dum praedicatione sanctorum non colligitur, odii sui flammis succenditur. Congregatio vero Christi ipso malorum odio exercetur, sed non consumitur. Quod autem subditur: Omne fenum viride combustum est, repetitio sententiae videtur. In duabus scilicet tertiis omne fenum viride combustum est, id est memorata malorum pars odii sui flammis consumpta. Viriditas enim feni hoc loco propter illecebras ponitur carnis; iuxta illud: Omnis caro fenum, et reliqua. (Isa. XL, .) Unde contra turbae, quae a Domino pascuntur, super fenum sedere memorantur; id est voluptates carnis premendo subigere. VERS. .---Et secundus angelus tuba cecinit, et tanquam mons magnus igne ardens missus est in mare. Et facta est tertia pars maris sanguis, et mortua est in eo tertia pars creaturae, quae habent animas, et tertia pars navium interiit. Mons magnus diabolus dicitur, sive quia similis illi esse voluit, de quo dicitur: Erit in novissimis diebus praeparatus mons ; sive quia in novissimo extolletur supra omne quod dicitur, aut quod colitur Deus. Ardens autem, quia malitia sua atque invidia torquetur, quia angelo tuba canente, id est Ecclesia praedicante a sanctis eiectus, in mare, hoc est in incredulos, mittitur; non quo in eis ante non erat, sed quia ab istis eiectus, amplius illis incipit dominari. Videtur autem in una tertia, quae in sanguinem versa est, genus mortis quo duae tertiae intereunt figurari; ut in una mors, in duabus numerus morientium assignetur. Aqua in sanguinem versa, sapientia carnalis est, quae animas occidit: unde Apostolus: Sapere secundum carnem mors est; quae sapientia, et malam credulitatem, et pravam operationem significat. Nam pro pravo dogmate dicitur: Littera occidit ; pro pravo opere: Libera me de sanguinibus . VERS. .---Et tertius angelus tuba cecinit, et cecidit de coelo stella magna tanquam facula ardens. Diabolus sive pro prima dignitate, sive quia transfigurat se in angelum lucis, stella vocatur. Magna autem, quia caeteris angelis praelatus est. Ardens vero facula propter malitiae fervorem. Casus iste non ille intelligendus est, quo prius de supernis sedibus eiectus est; sed quo angelo canente, id est Ecclesia praedicante, ab electis exclusus est. Nam coelum est Ecclesia, quam Dominus praesidendo inhabitat. Et cecidit in tertiam partem fluminum et in fontes aquarum; hoc est in humanam naturam, quae ab ortu suo carnalium voluptatum undis praeterfluens decurrit ad mortem. Et nomen stellae dicitur Absinthius. Quia a veritatis dulcedine diabolus resiliens in amaritudinem mendacii commutatus est, iure absinthii vocabulum sortitus est. Et quia malorum exemplis plurimi pereunt, apte subiungitur: Et multi hominum mortui sunt ex aquis, quoniam amarae factae sunt. Quasi enim ex amaris aquis moriuntur homines, cum perversorum dogmatibus, vel operationum exemplis carnales illecti spiritaliter pereunt. VERS. .---Et quartus angelus tuba cecinit, et percussa est tertia pars solis, et tertia pars lunae, et tertia pars stellarum, ut obscuraretur tertia pars eorum, et diei non luceret pars tertia, et nox similiter. Per solem, et lunam, et stellas Ecclesia figuratur, quorum obscuritas proprie ad haereticorum perfidiam refertur. Et quamvis duae partes sint ex tribus tertiis confectae, una scilicet diei per solem, altera noctis per lunam atque stellas; unam tamen duae faciunt, aut una in duabus subdividitur. Ad hoc scilicet ut apertum eius errorem per diem, et occultum designet per noctem; publicas videlicet haereticorum conflictationes, et obstrusas machinationes. Ideo autem non dicitur, percussa est tertia pars et obscurata, sed percussa ut obscuraretur congruo tempore, quia tunc veraciter obscurantur haeretici, cum aperte ab Ecclesia separantur. Nam prius quasi occulte vulnerantur. Percutiuntur autem ex lumine fidei et divini verbi claritate. Quae perditio non ad Deum redigenda est, sed sic intelligenda, sicut de indurato corde Pharaonis. Et vidi, et audivi vocem unius aquilae volantis per medium coelum, et dicentis voce magna: Vae, vae, vae habitantibus terram. De caeteris vocibus tubarum trium angelorum, qui erant tuba canituri, tam Ioannes, quam aquila, quamque angeli, Ecclesiae figuram gerunt: quae bene una aquila dicitur, quia in unitate fidei consistit, et calcatis terrenis voluptatibus ad coelestia sublevatur. Ipsa ergo in Ioanne se ipsam videt. Ipsa in aquila volat; ipsa in tribus angelis postremo tempore mala ventura denuntiat. Et nota quia in spiritali visione hoc est videre quod audire. In eo autem quod non de praecedentibus vocibus, sed sequentium angelorum dicitur lugere, ostenditur Ecclesia venturas plagas diversae calamitatis diversis temporibus lugere et praedicare; lugere scilicet in aquila, praedicare in angelis. Per medium itaque coelum volare dicitur, quia hinc inde orbem terrarum possidet, cuius praedicatio idcirco vox magna vocatur, quia in toto mundo personuit. CAPUT IX.  VERS. , .---Et quintus angelus tuba cecinit, et vidi stellam cecidisse de coelo in terram, et data est illi clavis putei abyssi: et aperuit puteum abyssi, et ascendit fumus putei, sicut fumus fornacis magnae. Quid autem per angelum et stellam designatur, iam dictum est. Per abyssum iniquorum corda signantur errorum tenebris obscurata: per puteum abyssi, praedicatores errorum debent intelligi. Si enim os abyssi puteus est, recte illi signantur per puteum, per quos malorum iniquitas venena sui cordis effundit. Per clavem putei potestas temporalis exprimitur, qua antiquus adversarius ad perversa dogmata reproborum ora resolvit; quae dogmata recte fumo comparantur, quia lumen veritatis sibi in caliginem vertunt, et claritatem fidei etiam in aliis obscurare videntur. Fornax autem magna, Antichristi est persecutio, de qua fumus egreditur, id est perversa doctrina, quae pereuntium animas in caliginem vertat. Sed quomodo fumus iste similis dicitur fumo fornacis magnae? cum Dominus de illa tribulatione dicat: Erit tunc tribulatio magna, et reliqua (Matth. XXIV, ). Sciendum ergo quia non propter tormenta vel falsa dogmata immanior omnibus illa dicitur, in quibus ista similis est, sed propter miraculorum signa per quae magis decipiet. Et obscuratus est sol et aer de fumo putei. Ecce quintus angelus iam factum dicit in sole et aere, quod quartus in sole, luna et stellis futurum praedixerat. Et de fumo exierunt locustae in terram. Digne per locustas haeretici designantur. Sicut enim ille nec perfecte ut aves volantes, nec gradatim passibus pergentes, sed saltus dantes terrae sata videntur corrodere; sic isti nec plenae scientiae volatum, nec perfectae operationis gressum habentes, sed solis elationum saltibus moti, inaudita praedicando pravorum animas necant. De fumo igitur locustae exeunt, cum ex haereticis haeretici nascuntur. Et data est illis potestas, sicut habent potestatem scorpiones terrae. Potestas scorpionum in cauda est extrema corporis. Sic temporalitas a semetipsa deficiens a tergo relinquitur; quasi enim retro est omne quod transit, ante vero quod permanet. Locustae ergo ut scorpiones terrae nocendi potestatem accipiunt, quia haeretici temporalibus fulti potestatibus, per ea tantum quae retro sunt nocent. Et praeceptum est illis ne laederent fenum terrae, neque omne viride, neque omnem arborem, nisi tantum homines qui non habent signum Dei in frontibus suis. Superior sensus repetitur, ubi angelus ab ortu solis ascendens, quatuor angelis qui nunc in locustis intelliguntur praecepit, ne nocerent terrae, et mari, neque arboribus. Nam per fenum, quod non hominum, sed animalium cibus est, parvuli in Christo designantur, de qualibus Apostolus: Animalis homo non percipit ea quae sunt spiritus Dei. Per virentia vero, ex quibus plurima in victum hominum solent, in fide proficientes, et ad paradisi virentia desideranda quodammodo aptiores. Per arbores autem robusti, et inter tentationum ventos quadam stabilitate radicati. Quid hoc omne viride, vel omnem arborem locustae laedere laedere prohibentur? A toto pars intelligenda est, quae ab illa laesione servatur. Homines itaque signum Dei in frontibus non habentes, sunt qui ea fide quae per dilectionem operatur, non pollent. Et datum est illis ne occiderent eos, sed ut cruciarent adhuc mensibus quinque. Si reprobi sunt qui signum non habent, quomodo ab eorum interfectione locustae prohibentur? An forte qui signum Dei non habent, vivunt? Quapropter ad superiorem sententiam fit subauditio. Dicatur ergo: Datum est eis ne occiderent eos, sed ut cruciarentur mensibus quinque; id est ut haeretici non possint signatos decipere; sed cruciando in praesenti vita probare, quae quinque sensibus corporis regitur, quibus apte congruit quod sequitur: Et cruciatus eorum, ut cruciatus scorpii cum percutit hominem. Ut videlicet electi posteriora contemnentes, et ad ea quae ante sunt semetipsos extendentes, ex eo ab aliis affligi credantur, quod ipsi per contemptum saeculi respuisse videntur; id est vel potestate saeculari vel malae credulitatis errore. (VERS. .) Et in diebus illis quaerent homines mortem, et non invenient, cupient mori, et fugiet mors ab eis. Dies isti ab adventu Domini usque ad finem saeculi decurrunt. Mortem quippe electi quaerunt, cum secreta conversatione Deo inhaerere cupiunt: sed fugit mors ab eis, quia eos aut regiminis insolubile vinculum, aut inferioris gradus astringit. Et similitudines locustarum, similes equis paratis in praelium, et super capita eorum tanquam coronae similes auro. Propter velocem discursum, recte haeretici in equis exprimuntur. Parati autem sunt in praelium adversus eos de quibus in Habacuc dicitur: Misisti in mare equos tuos turbantes aquas multas. Sed quia Domino favente non superant, ideo non coronas, sed quasi coronas habere dicuntur. Ac si diceretur: Nec coronae nec ex auro, sed quoddam falsitatis figmentum erant. Et facies earum sicut facies hominum, et habebant capillos mulierum. Facies locustarum similis faciei humanae, simulatio est rationis. Capilli vero mulierum, sunt effeminati mores haereticorum. Aliter, per facies hominum, viri; per capillos mulierum, ipse sexus potest intelligi. Nam et feminarum favor haereticis fuit. Et dentes earum ut leonum erant. Dentes leonum naturalem solent afferre pudorem, in quibus haereticorum fetor ostenditur. Quod autem sequitur: Et habebant loricas sicut loricas ferreas; obfirmata contra veritatem et dura ipsorum corda demonstrat, ne sagitta veritatis penetrentur. Et vox alarum sicut curruum, vox equorum multorum currentium in bellum. Per alas locustarum, elatam haereticorum scientiam intelligimus, quarum vox bene curruum multorum equorum et simul in bellum currentium similis esse dicitur: et dogmatibus haeretici semetipsos dividunt, et uniti contra Ecclesiam dimicant.. Et habebant caudas similes scorpionum, et aculei in caudis earum. Potestas earum nocere hominibus mensibus quinque. De caudis scorpionum iam dictum est. Et nota quod Apostolus aculeum peccatum dicit. De quinque mensibus in superiori iam dictum est. Sed illic de bonis, hic de malis dicit, quia illos cruciant, sed non occidunt; istos autem non cruciant, sed nocendo perimunt, aut doctrina perversa, aut temporali potentia. Et habebant super se regem angelum abyssi, cui nomen Hebraice Abbaddon, Graece Apollyon, et Latine nomen habet Exterminans. Antiquus hostis non adeo perversorum rex dicitur, quia creavit, aut regit, sed quia Deo iuste permittente tyrannidem dominationis exercet. Et nota quia, ut iam dictum est, ipsi sunt abyssus. Igitur quia fallaciter sibi Christi nomen per damnatum hominem nititur usurpare, propterea trium linguarum vocabulis profertur, quibus Redemptoris nomen a Pilato expressum in titulo fuisse evangelica testatur auctoritas. Sed quia beatus Hieronymus in Hebraeorum nominum interpretatione non Abbaddon, sed Labbaddon dicit, constat quia scriptorum vitio primam litteram amisit, et apte diabolus exterminans dicitur, quia multi per eum ab electorum termino eliminantur, et ad perpetuae mortis exsilium deducuntur. VERS. .---Vae annum abiit. Id est narratione praecessit, vel in operatione praeteriti temporis impletum est. Ecce veniunt duo vae post haec, id est narratione, vel opere in futuro implenda.  Post haec et sextus angelus tuba cecinit, et audivi vocem unius ex cornibus altaris aurei quod est ante oculos Dei dicentem sexto angelo, qui habebat tubam: Solve quatuor angelos qui alligati sunt in flumine magno Euphrate. Altare Ecclesia est; aureum vero, quia superna sapientia illustratur. Et nota quia ante Dei oculos est altare, quoniam oculi Domini super iustos. Cornua altaris sunt sancti praedicatores. Per unum vero cornu princeps intelligitur praedicatorum, id est Christus. Hic dicit sexto angelo tuba canenti, id est Ecclesiae praedicat ut solvat quatuor angelos, quia potestatem ei ligandi et solvendi et in coelis et in terra tribuit; secundum illud: Quaecunque ligaveris, et caetera. In quatuor autem angelis universum reproborum corpus cognoscimus, quod ex malignis spiritibus et pravis hominibus constat; natura quidem discretum, sed iniquitate coniunctum. Quaternarius enim pro universitate poni solet; unde in fine saeculi a quatuor coeli ventis electi per angelos assumi perhibentur. Per Euphraten, qui in mala significatione poni solet, designatur mundani regni potentia, Christo Ecclesiaeque contraria: in qua ideo antiquus hostis cum corpore suo alligatus dicitur, quia quantum nocere vult non permittitur. Dicatur ergo: Solve quatuor angelos qui alligati sunt in flumine magno Euphrate; ac si Ecclesiae diceretur: Et in angelis homines, et in hominibus angelos solve. Et attende quantum persecutionis angustias aequanimiter ferre debeas, quas adversarii inferre non valent, nisi tuo iudicio, quod in capite constat, quodque pro te et in te clamat: Data est mihi omnis potestas in coelo et in terra. VERS. .---Et soluti sunt quatuor angeli, qui parati erant in horam, et diem, mensem et annum, ut occiderent tertiam partem hominum. Horum angelorum solutio novissimae persecutionis initium designat. Parati dicit, quia diabolus semper defectum exspectat bonorum. In hora, die, mense et anno, quatuor tempora, id est triennium, et sex menses, quibus illa persecutio crassabit, per metalemsin intelligimus. Tertia pars hominum, quae occidi narratur, in praelatis et subditis; id est in suasoribus et suasis constat, quia mortui mortuos occident. (VERS. .) Et numerus equestris exercitus vicies millies dena millia audivi numerum eorum. Hic numerus sic ad errorum praedicatores specialiter refertur, ut tamen seductae plebes in seductoribus intelligantur, qui contra electorum numerum veniens duplex simul et bis millies multiplicatus ostenditur. Nam de electis dicitur, Currus Dei decem millia; de istis vero, vicies millies dena millia. Duplex itaque est, quia ex malignis spiritibus et reprobis hominibus constat. Restat ergo ut contra geminum malum dimicet simplex bonum. Et ita vidi equos in visione, et qui sedebant super eos habebant loricas igneas, et hyacinthinas, et sulphureas. Equi isti, id est errorum praedicatores, in quibus et seducti intelliguntur, sessores daemones habent, non ad regimen, sed ad praecipitium. Loricarum nomine impiorum tormenta figurantur dura, et nulla prece evacuanda. Hyacinthinas autem fumeas debemus intelligere, ex igne enim fumus egreditur. Hoc etiam ipse color hyacinthinus indicat, qui speciem aeris tenet. Et capita equorum erant ut capita leonum. Capita equorum auctores errorum, qui et fortes sunt ad conterendos infirmos, et fetoribus pleni. Unde recte subditur: et de ore eorum procedit ignis, et fumus, et sulphur. Ab his tribus plagis occisa est tertia pars hominum, de igne, et fumo, et sulphure, quae procedebant de ore ipsorum. Scilicet quia malorum praedicatio suis sequacibus aeterna supplicia praeparat, quae per eam tropice figurantur; ab eo quod procurat, illud quod procuratur. Potestas equorum in ore eorum est, et in caudis eorum. In ore, doctorum scientia; in cauda vero postponenda, temporalis potentia designatur. In ore ergo et in cauda potestas eorum est, quia perversa suadendo praedicant; sed temporalibus potestatibus fulti, per ea quae retro sunt exaltantur. Nam caudae eorum similes serpentibus, habentes capita, et his nocent. Hic e contrario per caudas, iniqui doctores; per capita vero, ipsa saecularis potentia designatur. Et apte falsi praedicatores similes serpentibus, quia illius voce mala suadent, cuius sibilo delectata est Eva. Et quia potentium favore fulti multos violenter ad illicita pertrahunt, recte capita habere dicuntur, quae iuxta aliam interpretationem capita draconum vocantur. Et ut ostenderet gentiles etiam ad hoc corpus pertinere, subiunxit: Et caeteri homines, qui non sunt, neque poenitentiam egerunt de operibus manuum suarum, ut non adorarent daemonia, et simulacra aurea et argentea et aerea et lapidea et lignea, quae neque videre possunt, neque audire, neque ambulare. Et non egerunt poenitentiam ab homicidiis suis, neque a fornicatione sua, neque a furtis suis. Ac si diceretur: et hi tales ad supradictum numerum pertinere videntur. LIBER QUINTUS.  CAPUT X.  Cum per caeteras prophetias quam multa quae mediatori nostro conveniant in terrenis rebus, et pauca in coelestibus reperiamus, Ioannes in hac adventum eius saepius per angelum designavit. Ut quid? nisi ut uberiorem aliis hanc prophetiam ostendat. Unde nunc dicitur: Et audivi alium angelum fortem descendentem de coelo amictum nube. Et iure angelus dicitur, quia aeternae vitae novus hominibus nuntius apparuit, de quo legimus: Magni consilii angelus: fortis autem, quia aerias potestates moriendo vicisse probatur; unde est illud: Dominus potens in praelio. Quod dicit alium non est rei diversitas, sed consuetudo recapitulationis, alium angelum vidit, quia aliam visionem repetivit. Nube amictus apparuit angelus, quia carne indutus inter homines visus est Dominus; cuius de coelis descensio, ipsa carnis assumptio. Et iris erat in capite eius. Caput Christi, ut dicit Apostolus, ipsa est divinitas. Iris autem arcus vocatur, per quam mundi reconciliatio, quae per incarnati Verbi dispensationem facta est, figuratur; cuius mysterium supra dictum est. Et nota quod descripto novissimo certamine, ac praetermisso septimo sigillo, sub quo et finis consummationis, et Domini secundus speratur adventus, ad initium incarnationis Christi, unde modo dictum est, redit, et praedicationem eius describit. Hac narratione finita, ad ea quae paulisper omiserat redit. Meminerimus autem cum hanc narrationem ad finem usque perduxerit, debere finem ordini conciso subiungi; locus enim ille, quo in sequentibus dicitur vae secundum abiit, ad hunc subauditionem habet, quo praecedentis libri termino de nequissimorum equorum ac gentium perditione tractavimus. Et nota quia in hac narratione non solite agens, ambas narrationes non uno fine, sed duobus determinat, quia et ordinem praetermissum, et recapitulationem singillatim distinguit, sicut post paululum apparebit Et facies eius sicut sol. Facies angeli incarnatio est Christi, qua a mortalibus est cognitus; de qua Psalmista: Ostende faciem tuam, et salvi erimus (Psal. LXXIX, ). Haec facies soli non propter claritatem, qua incomparabiliter maior est, comparatur, sed quia ut sol ortum habuit nascendo, occasum moriendo, et rursus ortum resurgendo. Unde Salomon: Oritur sol et occidit, et caetera. Possunt et sancti per faciem intelligi. Et pes eius tanquam columna ignis. Pedes angeli sunt praedicatores, quibus incarnata Dei sapientia totum mundum ut ita dixerim perambulavit; qui bene columnae et igni comparantur, quoniam et superpositum aedificium ecclesiae portant, et Spiritu sancto accensi auditorum corda ad amorem Dei praedicando inflammant. Et habebat in manu libellum apertum. Manus angeli operatio est nostrae salutis, id est incarnatio Christi. Libellus apertus declarata gratia est Novi Testamenti. Et nota quia nisi prius facies angeli refulsisset, libellum apertum in manu non teneret, quia in eius dispensatione omnis Scripturarum summa revelata est. Et posuit pedem suum dexterum super mare, sinistrum vero super terram. Hac sententia distinctio praedicatorum ac temporum ostenditur: quasi pes dexter fortiores sunt, quos nec prospera levant, nec adversa deiiciunt, dicentes: Sicut tenebrae eius, ita et lumen eius (Psal. CXXXVIII, ). Hi super mare ponuntur, id est ad perferendas malorum persecutiones. Sinister vero pes, minoris virtutis sunt, qui dum pacis tempore mittuntur, quasi in terrae soliditate ponuntur. Sicut enim rex contra fortiores dirigit, ita et Christus. VERS. .---Et clamavit voce magna, quemadmodum cum leo rugit. Sicut leonis clamor timorem incutit bestiis, sic Christus per sanctos praedicatores minando timorem incutit bestialibus hominibus; iuxta illud: Leo rugit, quis non timebit? Et cum clamasset, locuta sunt septem tonitrua voces suas. Hoc significant septem tonitrua, quod vox leonis, id est verbi praedicationem; ut illud: Vox tonitrui tui in rota. Et nota quia post leonis vocem, locuta dicuntur tonitrua, quia quod Dominus docuit, hoc etiam Spiritus septiformis docuit apostolos praedicare: unde Filii tonitrui dicuntur. Suas autem voces locuta sunt, quia non Iudaeorum fabulas, non philosophorum naenias sancta doctrina in suis dogmatibus recipit. Sed valde nobis perplexa quaestio generatur in eo quod subditur: Et quae locuta sunt septem tonitrua scripturus eram, et audivi vocem de coelo dicentem: Signa quae locuta sunt septem tonitrua, et noli ea scribere. Si enim sancta praedicatio scripta non fuisset, ad nos unde venisset? Videtur ergo hoc loco quamdam descriptionem intelligi debere. Nam sciendum quia ideo aliquid nos sub sigillo claudimus ne cunctis pateat, sed congruo tempore quibus credimus solvatur; quod autem palam scribimus, ad cunctorum notitiam deducimus. Iubemur ergo eloquiorum Dei sacramenta non omnibus indiscrete propalare; sed ad mensuram, et quasi de sub sigillo, prout idoneos ad accipiendum videmus, ea subministrare; et aliis potum lactis, aliis solidum cibum dare. Clauduntur etiam divina sacramenta sub custodiae signo, ne pandantur minime credituris, quia cum ea non recipiunt, incipiunt irridere. VERS. .---Et angelus, quem vidi stare supra mare et supra terram, levavit manum suam ad coelum, et iuravit per viventem in saecula saeculorum. Cum Dominus iurare prohibeat, quid sibi vult quod ipse iurat? nisi quia homines saepe iuramento falluntur, ipse vero qui veritas nunquam fallitur. Levare igitur ad coelum angelo manum, fuit Redemptorem nostrum sua virtute ad sedem paternam suam humanitatem evehere. Iurare vero per viventem in saecula saeculorum, se ipsum quod est Patris Verbum, et carnem, quae totum hominem, qui constat ex carne et anima demonstrat, unam personam Dei et hominis Deum verum ostendere; vel certe per Patrem iurat, quia omnia illi tribuit. In eo quod subditur: qui creavit coelum et ea quae in illo sunt, terram et ea quae in ea sunt, et mare et ea quae in eo sunt; haereticorum errorem destruit, qui quaedam a bono, quaedam a principe tenebrarum facta non verentur asserere. Quid autem iuraverit, audiamus: Quia tempus iam non erit; sed in diebus septimi angeli, cum coeperit tuba canere, consummabitur mysterium Dei, sicut evangelizavit per servos suos prophetas. Septimus angelus ac septima tuba finis est ecclesiasticae praedicationis; in cuius consummatione secundus Domini speratur adventus. Sed si tempus iam non erit, cum sancta praedicatio finem acceperit, quomodo Psalmista dicit: Erit tempus eorum in aeternum ? Sciendum ergo quia iustis, quos aeternitas immortalitatis susceperit, nequaquam tempus varietatis succedit; et iniustis, quos aeternus defectus assumet, quasi tempora mutabilitatis occurrent: quia enim tempus per momenta deficit, congrue nomine temporis malorum defectus vocatur. Quod ergo de iustis Dominus denegat, hoc de iniustis Psalmista confirmat. Denique quod dicit sacramentum Dei consummari, non a consumptione, sed a perfectione dictum est. Quod per prophetas praedictum dicit, quia pene omnis eorum intentio de primo et secundo Domini adventu ac consummatione saeculi fuit. VERS. .---Et vocem quam audivi iterum loquentem mecum et dicentem: Vade, accipe libellum de manu angeli stantis supra mare et supra terram. Vox illa, quae superius propter non credituros vel parvulos, voces tonitruorum claudere iusserat, nunc ad apertum librum sanctam ecclesiam in suis praedicatoribus invitat. Vox autem ista spiritalis intelligitur, qua Deus corda praedicatorum instruit, ut legis et prophetarum manifestatam intelligant veritatem, quae omnino perituris vel in septem tonitruis vel in septem sigillis clauditur. Gressus vero quibus sancta Ecclesia ad angelum pergit, non corporales sunt, sed spiritales, mentis scilicet desiderium quo Deo propinquare videtur. Igitur quia iubentis vocem paratissimus sequitur sanctorum affectus, recte subditur: Et abii ad angelum dicens ei ut daret mihi libellum. Et quia is qui ad promissa invitat, neminem fallit, apte subinfertur; et dicit mihi: Accipe libellum, et devora eum. Libellum devorare, est Scripturarum intelligentiam in secretis recondere. Sciendum nempe quia sacra Scriptura in obscuris locis cibus nobis est, quae nisi exponendo mandantur, deglutiri non possunt; in apertis vero potus, quae non exposita facile ut inveniuntur bibimus. Unde quamvis sancti praedicatores in Ioannis persona iam revelata Scripturarum sacramenta de Domino intelligerent, tamen quia adhuc qualiter ad eum pertinerent, expositione indigebant, nequaquam de aperto libello dicitur: Accipe librum, et bibe, sed devora. Ac si diceretur: quasi mandens pertracta, et intellige, deinde degluti. Et faciet amaricari ventrem tuum; sed in ore tuo erit dulcis tanquam mel. Ordo praeposterus est, qui tamen paulo inferius recte invenitur. Nam sequitur: Et accepi libellum de manu angeli, et devoravi eum, et erat in ore meo tanquam mel dulcis; et cum devorassem eum, amaricatus est venter meus. Recte per os, ex quo praedicatio emanat, hi exprimuntur, qui in lege Dei die ac nocte meditantur: quique cum Psalmista dicunt: Quam dulcia faucibus meis eloquia tua ! Per ventrem vero, de quo stercora exeunt, carnales terrenis voluptatibus dediti, de quibus electi dicunt: Adhaesit in terra venter noster. Tanquam ergo per os in ventrem cibus descendit, cum per Ecclesiae praedicatores Scripturarum notitia ad eos etiam pervenit, qui carnaliter vivunt. Unde liber in ore dulcis, in ventre amarescit. Quid enim illis amarius quam quod Dominus iubet, Non concupisces uxorem proximi tui, et omnia quae illius sunt? Aliter, in ore liber dulcis est, cum legentibus in eo gaudia aeterna promittuntur, ut illud: Fulgebunt iusti sicut sol. In ventre, id est mentis secreto, amarus, cum austera praecepta in illo opponantur; ut illud: Nisi efficiamini sicut parvulus iste, non intrabitis in regnum coelorum (Matth. XXVIII, ). Et dicit mihi: Oportet te iterum prophetare populis, et gentibus, et regibus, et linguis multis. Hoc specialiter Ioanni, et generaliter praedicatoribus dicitur, qui idcirco iterum prophetare, id est praedicare, iubentur, ut quod praedicant ore, factis iterato clament. CAPUT XI.  VERS. .---Et datus est mihi calamus similis virgae dicens: Surge et metire templum Dei, et altare, et adorantes in eo. Hoc generaliter in praedicatorum loquitur persona. Per calamum, qui Latine arundo dicitur, tropice divina praedicatio, quae per eum scribitur, designatur: similis autem virgae dicitur, quia sancta praedicatio non est flexibilis, sed recta. Templum Dei fideles sunt, quibus dicitur: Vos estis templum Dei vivi. Altare in templo est vita religiosorum in plebe fidelium, in quibus principaliter et continue permanet indeficiens ignis sanctae compunctionis. Adorantes in eo dicit in templo et altari, quo dicto ipsi exprimuntur. Quid est ergo de arundine templum et altare metiri, nisi sancta praedicatione donorum gratiam largiri? quod utique Ecclesia in Christo, id est in capite suo, facit. Et nota quod is qui templum Dei metiri debet, surgere admonetur, id est ad excelsa virtutum fastigia per exercitium operis exsurgere, quatenus eo quod metitur aedificio altior fiat. Atrium autem quod foris templum est eiice foras, et ne metiaris illud, quoniam datum est gentibus. Quod foris est, foras eiice, dicit illo locutionis genere, quo pulsantem si intromittere nolumus, foras eiicere iubemus. Quid igitur atrium, nisi Iudaeos, haereticos, et gentiles intelligimus? quod datum gentibus dicitur, quia omnes ad incredularum gentium numerum transeunt. Et civitatem sanctam calcabunt mensibus quadraginta duobus. Civitas sancta, hoc est templum, et altare, id est coelestis Hierusalem, quae aedificatur ut civitas. Quid est ergo sanctorum Ecclesiam ab his qui foris sunt calcari, nisi verbis et tormentis persequi? Quadraginta et duo menses, tempus, et tempora, et dimidium temporis, id est Antichristi tempus significant; nihilominus et omne tempus vitae praesentis propter septem aetates, et septem quibus volvitur dies. Sexies enim septem quadraginta et duo faciunt. Hoc etiam significabat, quod filii Israel quadragesima secunda mansione terram repromissionis intrarunt. VERS. .---Et dabo duobus testibus meis, et prophetabunt diebus mille ducentis sexaginta, amicti saccis. Victorinus martyr duos testes Eliam et Ieremiam intelligit; dicit enim quia nusquam Ieremiae legatur interitus. Sed melius alii Eliam et Enoch. Nos autem in specie genus intelligamus; id est per duos testes Ecclesiam, et per dies mille ducentos quadraginta, non solum Antichristi tempus, sed etiam retroacta tempora volvuntur. Et bene per duos testes Ecclesia, propter duo Testamenta, duos populos, duo mandata dilectionis, et duo martyrii genera. Per saccum vero intelligimus humilitatis confessionem, vel despectam malis claritatem sanctorum. (VERS. .) Hi sunt duae olivae, et duo candelabra, in conspectu Domini terrae stantes. Ecclesia sive in illis duobus, sive generaliter in omnibus praedicatoribus propter unctionem sancti Spiritus, per olivam; propter lumen fidei et operationis, per candelabra exprimitur. Cum autem una sit ex duobus populis, oliva et unum candelabrum propter duo Testamenta duae olivae et duo candelabra dicuntur. In conspectu Domini stant, quia intima contemplatione conditori suo inhaerent. Hinc Elias, cui specialiter ista ascribuntur, dicit: Vivit Dominus, in cuius conspectu sto . Potest hoc sub alio intellectu specialiter ad Eliam et Enoch referri, qui humanis aspectibus subtracti Deo secretius inhaerent.  Et si quis eis voluerit nocere, ignis exiet de ore illorum, et devorabit inimicos eorum: et si quis eos voluerit laedere, ita oportet eum occidi. Quid per ignem, nisi sancta praedicatio Spiritus sancti facibus inflammata? Non autem mirum si ex praedicatione mali moriantur, cum Apostolus dicat: Christi bonus odor sumus Deo in his qui pereunt, et caetera (II Cor. II, ). Aliter de ore testium ignis exiens inimicos eorum interficit, quia Ecclesia in malo perseverantes anathematis fulgore percutit. Aliter, potest a toto illa pars intelligi, quae ideo uritur ut in melius convertatur. Exit ergo ab Ecclesia ignis claritatis, quo mali in melius convertuntur. VERS. .---Hi habent potestatem claudere coelum, ne pluat diebus prophetiae ipsorum. Quid per coelum, nisi quod per duos testes, id est sanctos Ecclesiae praedicatores, intelligimus? qui dum coelum ne pluat claudunt, seipsos utique claudunt. Claudunt autem non ut omnino non pluant, sed ne super terram spinosam, et maledicto proximam: quam potestatem in capite possident membra. Et potestatem habent super aquas convertendi eas in sanguinem. Gladius litterae quo spiritaliter utens Ecclesia electorum corda transfigit, ut ea spiritu vivificet in cordibus male intelligentium hominum, hunc sanguinem emanare facit. Et percutere terram omni plaga quotiescunque voluerint. Quotiescunque fidelibus divina mysteria claudunt, toties eos insanabili plaga percutiunt. Quotiescunque vero fidelibus Dei sacramenta pandunt, toties alios ad vitam, alios ad mortem pertrahunt. Et nota quia non habituri, sed iam habere potestatem dicuntur, ut hoc non de illis duobus tantum, sed iam et de praesentibus intelligamus praedicatoribus dictum. Et cum finierint testimonium suum, bestia quae ascendit de abysso faciet adversus illos bellum, et vincet et occidet illos. Cum finierint, id est, cum ad calcem finiendi testimonium, hoc est ad Antichristi tempus, pervenerint. Unde claret, ante novissimam persecutionem haec fieri; propter brevitatem enim illorum dierum, de quibus Dominus dicit, propter electos breviabuntur dies illi , cum illo ventum fuerit, quasi iam finitum Ecclesiae testimonium perhibetur. Bestia igitur, id est totum diaboli corpus, de abysso ascendere dicitur, quia divino iudicio effari permittitur: iudicia enim Domini abyssus multa; inde ergo ascendit, unde levari permittitur. Si vero per bestiam solum Antichristum accipiamus, ascensio de abysso carnalis nativitas est ex profundissimae impietatis Iudaeorum populo, id est de tribu Dan. Pugna autem et corporalis erit et spiritalis. In eo itaque quod dicitur, et vincet eos, pars est quaedam admista corpori Christi, quae sive terroribus, sive blanditiis vinci posse narratur. Unde nequaquam praemissa sententia de duobus tantum testibus prolata est. Si enim esset, quod absit, bestia illos vinceret. Hi ergo in illa parte Ecclesiae intelligantur de qua dicitur, et occidet illos; id est in parte electa quae occidi potest, sed vinci non potest. VERS. .---Et iacebunt corpora in platea civitatis magnae, quae vocatur spiritaliter Sodoma, et Aegyptus, ubi et Dominus eorum crucifixus est. Per hoc quod sanctorum Ecclesia in platea civitatis magnae mortua iacere describitur, vehementer afflicta et Dei iudicio spiritaliter hostibus suis substrata monstratur. Et nota quod non illorum solum corpora, qui ferro occiduntur, sed et illorum, qui adhuc vivunt, oporteat intelligi; de qualibus Apostolus: Mortui enim estis, et reliqua. Et quia Hierusalem crudelior erit persecutio, ideo dicuntur ibi esse sanctorum martyria; ubi ostenditur quia Iudaei principaliter Antichristo adhaerebunt, quousque Elia et Enoch praedicante, qui salvandi fuerint convertantur. Aegyptum autem, et Sodoma spiritaliter civitas illa vocatur propter ipsorum imitationem. Et quia illa persecutio in toto mundo erit, totus orbis contra Ecclesiam saeviens per hanc civitatem potest intelligi. Nam et Dominus non intra illam civitatem, sed extra portas eius passus est, ut in toto mundo crucifixus, et totum mundum occupasse crederetur. Per Aegyptum et Sodoma persecutorum iniquitas designatur. Et videbunt de populis, tribubus, et linguis, et gentibus, corpora eorum tribus diebus et dimidio, et corpora eorum non sinent poni in monumentis. Sicut sepulcra ab humanis oculis corpora, sic sanctos a tribulatione contegit tranquillitas temporis. Quia ergo pax sanctis non erit, ideo dicuntur insepulti manere. Nulli vero sit contrarium, si mortuos non solum occisos, sed etiam afflictos dictum est intelligi posse, quoniam tropice a corporibus totos indicat homines. Itaque trium dierum et dimidii spatio, triennium et sex mensium summa describitur; a parte scilicet totum. (VERS. .) Et inhabitantes terram gaudebunt super illos, et iucundabuntur, et munera mittent invicem, quia hi duo cruciaverunt eos qui habitant super terram. Quomodo ab eis crucientur, paulo superius diximus; scilicet devoratione ignis spiritalis, suspensione salutaris pluviae, et conversione aquarum in sanguinem. VERS. .---Et post tres dies et dimidium, spiritus vitae a Deo intravit in eos, et steterunt super pedes suos. Generalis hoc loco omnium sanctorum resurrectio post illam persecutionem novissimam ventura declaratur. Spiritus autem vitae a Deo intrabit in illos, non quo alium accipiant, sed quia eumdem quem habuerunt recipient. Super pedes vero stare, est nulla iam rerum spiritalium mutabilitate nutare. Sanctis itaque evigilantibus, quid reprobi patiantur audiamus: et timor magnus cecidit super eos qui viderunt eos. Nec mirum si reprobos timor invadat, cum ipsi etiam electi, etsi securo timore, tamen pavebunt. Et audierunt vocem magnam de coelo dicentem illis: Ascendite huc. Vox haec illa est de qua Apostolus dicit: Ipse Dominus in iussu, et in voce archangeli, et in tuba Dei descendet de coelo . Et ascenderunt in coelum in nube, et viderunt illos inimici eorum. In nube ascendunt, id est, in potestate iudicantis. Hinc est quod Dominus, devicta morte, in nube ad sedem paternam ascendit. Quod autem ex vivis et mortuis duorum testium corpora constare praemisimus, ad hoc confirmandum Paulum idoneum testem introducimus dicentem: Nos qui vivimus, qui relinquimur, simul rapiemur cum illis in nubibus obviam Christo in aera, et sic semper cum Domino erimus. Si ergo, ut Apostolus dicit, vivi qui invenientur in nubibus obviam Christo in aera rapientur, ergo mendax est Psalmista dicens: Quis est homo qui vivit, et non videbit mortem? Et liber Genesis: Terra, inquiens, es, et in terram ibis? Sed absit. Nam, ut Pater Augustinus dicit, in ipso raptu nubium momentaneam mortem gustabunt. Hoc est autem corpus in terram reverti, quod exeunte anima remanere corpus, quod utique terra est. Quam autem velox sit utraque immutatio, Apostolus indicat, qui omnia in ictu oculi (I Cor. XV, ) fieri confirmat. VERS. .---Et in illa hora factus est terrae motus magnus. Ostensa resurrectione, a novissima persecutione recapitulat. Non autem mirum si propter electos abbreviatum tempus horam vocet, cum alibi de toto hoc tempore dicat: Filioli, novissima hora est. Et nota quia magnum dicit terraemotum, quoniam iuxta Domini vocem, erit autem tribulatio qualis non fuit ab initio (Matth. XXIV, ). Et decima pars civitatis cecidit. Decima pars civitatis in illis cadit, qui ad electorum numerum non pertinent. Electi enim novem ordinibus angelorum iuncti ruinas daemonum sua numerositate instaurant, et decimum ordinis sui locum adimplent. Non itaque tota decima, sed pars decimae, debet intelligi, quae cadit, id est illa quae ad novem ordines angelorum non pertingens, locum decimi ordinis minime tenet. Et occisa sunt in terraemotu nomina hominum septem millia. In his pars illa intelligenda est, quae nunc inter agnos latitat, sed agente novissima persecutione ad publicum errorem deducta in corpus bestiae devoranda traiicitur. Reliqui in timorem sunt missi, et dederunt gloriam Deo coeli. Quos reliquos dicit? Illos qui in fide permanserunt, an illos qui negaverunt et post reversi sunt? an illos qui sine fide fuerunt, et post praedicantibus Elia et Enoch sunt credituri? Vere omnes possumus intelligere. Vae secundum abiit, ecce vae tertium venit cito. Hic finis est duplicis recapitulationis; sed non huic secundum vae ascribitur. Dictum enim fuerat superius, peracto praelio locustarum; vae unum abiisse, et alia duo ventura esse. Atque enarratis quae ad secundum vae pertinebant, id est in solutione quatuor angelorum et caeteris, non est redditum vae secundum. Hoc autem idcirco, quia recapitulatio ab adventu Christi sequebatur; ne putaremus, si ibi dictum fuisset vae secundum abiit, tertium vae ad recapitulationem pertinere. Vae ergo secundum non ad hunc, sed ad superiorem locum subauditionem habet. Enarrata enim recapitulatione quae ordinem concidit, ordini conciso redditur. Quid sit autem vae tertium, aperitur cum subditur: VERS. .---Et septimus tuba cecinit, et factae sunt voces magnae in coelo. Apparente Domino ad iudicium, hic septimus angelus tuba canit; in quo Ecclesia intelligitur non iam praedicans, sed misericordiam et iudicium Domino decantans. Hinc est quod angelus super terram et mare stans iurat quod iam non sit tempus, sed in tuba septima consummatio. Voces autem magnae in coelo, id est in Ecclesia, gratiarum sunt actiones; et bene magnae, quia de magnis rebus magnum exoritur desiderium. Sed unde sint hae voces, Ioannes ostendit, qui subdit: dicentes: Factum est regnum huius mundi; id est, in quo prius antiquus hostis regnabat Dei et Christi eius. Et regnabunt in saecula saeculorum. In his, id est in Patre et Filio, Trinitas intelligitur.  Et viginti quatuor seniores, qui in conspectu Dei sedent in sedibus suis, ceciderunt in facies suas. De senioribus iam dictum est quia praedicatores significant, quod in specie genus intelligi debeat. Bene autem viginti quatuor pro duodecim tribus, et duodecim apostolis. Per sedes et seniores una Christi sedes intelligitur, in praelatis et subditis. Recte autem seniores in conspectu Dei sedere perhibentur, quia subiectorum facta examinantes, non humanam per hoc gratiam, sed Dei gloriam quaerunt. In faciem cadunt, quia omne bonum non sibi, sed Deo tribuunt. Et adoraverunt Deum, dicentes:  Gratias agimus tibi, Domine Deus omnipotens, qui eras, et qui es. In eo quod non dicunt, qui venturus est, claret haec omnia in extremo iudicio dicenda vel agenda. Quod autem sequitur: VERS. .---Quia accepisti virtutem tuam magnam, et iratae sunt gentes; ad primum eius adventum pertinet. Accepit virtutem magnam in humanitate, quam semper habuit per divinitatem. Quod vero subditur, quia advenit ira tua et tempus mortuorum, de secundo dicitur. Sed cum Dominus dicat, Diligite inimicos vestros , quomodo de adventu irae eius in reprobos isti gratias agere referuntur? Non ergo pro malorum perditione, sed pro sua gaudent resurrectione et glorificatione, quam sciunt nequaquam posse impleri, nisi damnatio praecesserit impiorum. Iuxta hunc intellectum, animae occisorum sub altare Dei clamare perhibentur, Usquequo, Domine, et caetera . Non enim vindictam exposcunt, sed quo ipsi post malorum vindictam remunerentur. Hinc Psalmista: Laetabitur iustus cum viderit vindictam. Ira igitur iudicis, non perturbationem mentis, sed rectitudinem significat. Qualem itaque conscientiam quis tulerit, talem eum videbit. Iudicari et reddere mercedem servis tuis prophetis, et sanctis, et timentibus nomen tuum pusillis, et magnis. Cum Apostolus dicat gratia nos salvatos, quomodo Dominus hic mercedem dicitur reddere? Sciendum ergo quia cum Deus mercedem servis suis reddit, sua in eis dona remunerat. Opus enim mercedis habere nequimus, nisi ab illo ut operaremur accepissemus. Et nota quod in prophetarum nomine apostoli designantur. Interea nullus de sua perfectione desperet, si tamen perfecta agere contendit, et non valet, quia etiam pusilli ad illam mercedem pertingunt. Unde beatus Iob: Parvus et magnus ibi sunt. Et exterminandi eos qui corruperunt terram. Idcirco non occidi, sed exterminari dicuntur, ut perpetuum damnationis exsilium aeterna illorum demonstretur inopia. Terram corrumpere est iniquis operibus vitam depravare. Hinc itaque pendet tertium vae malorum, quod in septimo angelo praedictum est cito venturum. VERS. .---Et apertum est templum in coelo, et visa est arca testamenti eius in templo eius. Haec locutio ad initium fidei recurrit, et conflictus Ecclesiae sub aliis figuris intexit. Quid enim Dei templum, nisi Christum significat? in quo omnis plenitudo divinitatis inhabitat corporaliter. Apertum vero dicitur, quia iam natus, passus, suscitatus et elevatus est Christus; quae omnia quia in Ecclesia Christus fecisse praedicatur, ideo in coelo templum aperire dicitur. Arca testamenti Ecclesia vocatur, in qua duorum Testamentorum virtus digito Dei scripta est: quae iuxta fidem Exodi quatuor circulos aureos habet, in quibus quatuor vectibus portetur, id est quatuor Evangelia, per quae a sanctis praedicatoribus gubernatur: in qua est urna aurea manna continens, id est divini verbi sapientia cum pabulo vitae: nec non et virga Aaron, id est approbatio regalis sacerdotii. Et facta sunt fulgura, et voces, et tonitrua, et terrae motus, et grando magna. Fulgura sunt miraculorum signa, quibus perculsae infidelium mentes, humilitati se subdiderunt. Unde Psalmista: Fulgura multiplicabis, et conturbabis eos (Psal. XVII, ). Bene autem post fulgura voces, id est praedicatores, ponuntur; quia praedicatores, ut loquendo incredulos ad fidem perducerent, prius nova miracula exhibuerunt. Post verba autem sequuntur tonitrua, ut qui voces despiciunt, terrore iudicii quatiantur. Deinde terraemotus, id est persecutio, quae per grandinem signatur. Sicut enim grando fruges terrae comminuendo comminuitur, et terra denuo fructificat; sic furens turba gentilium, dum nomen Dei de terra auferre conata est, ipsa ad nihilum redacta est, aut viribus aut commutatione in melius. Plures enim de his ad fidem Christi redierunt. CAPUT XII.  VERS. .---Et signum magnum apparuit in coelo, mulier amicta sole, et luna sub pedibus eius. Mulier amicta sole beata virgo Maria est, obumbrata Altissimi virtute, in qua etiam genus, id est Ecclesia, intelligitur; quae non propter mollitiem mulier dicitur, sed quia novos quotidie populos parit, ex quibus generale Christi corpus conformatur. Ecclesia itaque sole amicta est, iuxta illud: Quotquot in Christo baptizati estis, Christum induistis. Christus est enim sol iustitiae, et candor lucis aeternae . Per lunam vero, quae per incrementa temporum deficit, mutabilitas temporis exprimitur, quam Ecclesia quia despicit quasi sub pedibus premit. Et nota quia sunt quaedam in sequentibus quae non speciei, sed generi conveniunt. Et in capite eius corona stellarum duodecim. Duodecim stellae quibus corona aptatur, duodecim sunt apostoli, per quos primo caput Ecclesiae, id est Christus, victoriam reportavit. Stellae autem vocantur, quia tenebras ignorantiae ratio veritatis illustrat. Et in utero habens clamat parturiens, et cruciatur ut pariat. Haec beatae Mariae specialiter aptari nequeunt, sed Ecclesiae quae, dum eos quos iam pepererat, iterum parturit, quamdam partus difficultatem hic patitur; quousque, iuxta Apostoli vocem, Omnes occurramus in virum perfectum. Et visum est aliud signum in coelo; et ecce draco magnus rufus habens capita septem, et cornua decem, et in capitibus suis septem diademata. Diabolus propter malitiam draco; propter multiplicitatem insidiarum magnus; propter homicidium rufus vocatur. In coelo autem, id est in Ecclesia videtur, non quo possideat, sed quia ei adversatur. In capitibus et in cornibus totum eius regnum ostenditur; tanquam septem capita contra septem Ecclesias, septem spiritus nequam contra septiformem spiritum Dei, decem cornua contra decem praecepta legis venientia. Sed de his latius in sequentibus dicetur. Et cauda eius trahebat tertiam partem stellarum coeli, et misit eas in terram. Cauda draconis sunt perversi praedicatores, iuxta illud: Propheta docens mendacium, ipse cauda est. Eos qui foris studio vitae coelestis videntur inhaerere, ex amore terreno per falsos praedicatores ad aperti erroris iniquitatem devolvi, de quibus Iob: Obscurentur stellae caligine eius. Quia vero cauda finis est corporis, potest per eam Antichristus eiusque praedicatores intelligi, ut praeteritum pro futuro accipiamus. Et revera tunc manifestior erit harum stellarum deiectio. Et draco stetit ante mulierem quae erat paritura, ut cum peperisset filium eius devoraret. Stetit tunc draco ut natum caput deglutiret; stat semper ut membra capitis deglutiat. Sed, ut sequentia demonstrant, ideo mulieris filius morsum draconis evasit, quia ad thronum Patris raptus est. Unde gravis oritur quaestio. Neque enim mox ut Christus natus est, et ab Herode quaesitus, corporaliter coelos conscendit; nec eius membra ideo draconis dentes cavent, quia corpus funditus deserentes ad caput suum perveniunt. Sciendum ergo quia fides recta, quae vitae praecepta conservans per sacras Scripturarum paginas declaratur, ascensus mentis est ad Deum, quo draconis malitia vitatur. Ac per hoc non corporaliter ascensum dicit. Et nota quod non retro, sed ante stare illis dicitur, a quibus eius astutiae cognoscuntur. Et peperit filium masculum. Illa caput peperit, haec membra capitis gignit. Sed quare masculum addidit, cum praemiserit filium? Scilicet quia aut in bono dicitur pro excellentia fortitudinis, aut in malo pro immensitate sceleris. Sicut enim hic in bono, sic pro malo ponitur in Ieremia dicente: Maledictus homo, qui annuntiavit patri meo dicens, Natus est tibi puer masculus. Caeterum Ecclesia non effeminatum, non remissum generat. Qui recturus erit gentes in virga ferrea. Hoc et ad caput, et ad corpus redigitur. Per virgam rectitudo iustitiae exprimitur. Unde Psalmista: Virga recta, et caetera. Quid est autem quod subditur: tanquam vas figuli conterentur? nisi quia censura iustitiae lutulenta in subditis opera conteruntur, ut fiant ex vasis contemptibilibus vasa honoris et sanctificationis. Quamvis possit hoc etiam ad reprobos Christi referri. Et raptus est filius eius ad Deum et ad thronum eius. Hoc paulo superius dictum est. Et mulier fugiet in solitudinem, ubi habet locum paratum a Deo, ut ibi pascant illam diebus mille ducentis sexaginta. Hoc est mulierem in solitudinem fugere, quod filium eius ad Deum rapi; fugit enim Ecclesia, non corporali, sed spiritali ascensu. Solitudo secretum est mentis. Nam sancti viri, ut serpentis venenum evadant, seipsos solitudinem faciunt, omnia transitoria et carnalia desideria contemnendo. Et nota quod praedicatorum est hanc mulierem pascere. Locus autem ubi pascitur, ipse est cui dicitur: Esto mihi in Deum protectorem, et in locum refugii. Ipse est et cibus quo pascitur, qui ait: Ego sum panis vivus. Numerus autem iste dierum sic tempora Antichristi significat, ut tamen omne tempus vitae praesentis a praedicatione et passione Christi assumat. Eodem enim dierum numero evangelica praedicatio a Domino edita est, quo in fine per novissimos praedicatores terminanda. VERS. .---Et factum est praelium magnum in coelo; Michael et angeli eius praeliabantur cum dracone, et draco pugnabat et angeli eius. Absit a fidelium cordibus, ut hoc praelium tunc factum credant, quando per superbiam antiquus hostis cum satellitibus suis de coelo cecidit. Sed ab initio fidei Christianae usque ad finem vitae praesentis fieri sine ulla dubitatione tenendum est; quod ex eo  in coelo, id est in Ecclesia (quo apostolica voce clamatur: Non est nobis colluctatio adversus carnem et sanguinem, sed contra spiritalia nequitiae in coelestibus ) draco ille id est diabolus repugnare semper et adversari probetur. Quod si nos pugnamus contra hanc sententiam, cur Michael pugnare dicitur? Quapropter sciendum, et nostrum et angelorum certamen contra diabolum esse, etiam in multis aliis locis ostendi. Nam quamvis Petrus dixerit: Cui resistite fortes in fide; et Iacobus: resistite diabolo, et fugiet a vobis; tamen hoc ipsum per angelos fieri David declarat dicendo: Immittet angelus Domini in circuitu timentium eum, et eripiet eos. In quibus exemplaribus ostenditur quia nec nos sine angelorum, nec angeli sine nostro conflictu dimicant. Angeli autem Michael non ideo dicuntur, quod ipse eos, iuxta quorumdam haereticorum perfidiam, creaverit; sed quia eos a Deo in adiutorium acceperit; vel quia sub uno rege et ex una civitate militare creduntur: sicut et draconis angeli vocantur, qui ad eum pertinere, et eius voluntatem perficere probantur. In quorum numero mali homines comprehenduntur; sicut et nos in bonorum angelorum. Et non valuerunt, neque locus inventus est eorum amplius in coelo. Quomodo non praevalere dicuntur maligni spiritus cum multos decipiant; et qui fuerunt habitatio Redemptoris, fiant locus deceptoris? A toto ergo pars intelligenda est, cui praevalere ad aeternam mortem malignorum spirituum turba non potest. Ille enim antiquo hosti locum dat, qui mortale crimen admittit. Vel certe haec prophetia ad Antichristi tempus respicit, quo ab electis exclusi, decipiendi tempus ultra non habebunt. VERS. .---Et proiectus est draco ille magnus serpens antiquus, qui vocatur diabolus; et Satanas qui seducit orbem universum proiectus est in terram, et eius angeli cum eo missi sunt. Hostis noster propter malitiam draco, propter immanitatem sceleris magnus, propter insidias serpens, propter seductionis diuturnitatem antiquus, propter lapsum de coelo, et fidelium et electorum accusationem diabolus vocatur: diabolus enim et deorsum fluens et criminator sonat; Satanas autem dicitur contrarius. In eo vero quod dicit, qui seducit orbem universum, totum pro parte posuit. Unde igitur, et quo proiectus est, nisi de coelo in terram? id est de mentibus electorum in corda reproborum, non quod in eis et ante non erat, sed quod ab illis exclusus amplius dominatur. Et audivi vocem magnam dicentem in coelo: Nunc facta est salus, et virtus, et regnum Dei nostri, et potestas Christi eius; quia proiectus est accusator fratrum nostrorum qui accusabat illos ante conspectum Dei nostri die ac nocte. Quia quotidie draco de coelis in terram ruit, constat quia vox haec, id est mentis desiderium in laudem ab adventu Domini incipit, et usque ad finem saeculi in coelo, hoc est Ecclesia, clamare non desinit. Unde adverbio nunc omne tempus comprehenditur. Salutem factam dicunt, quia gratuita Dei bonitate sumus salvati; virtutem, quia roborati; potestatem, quia in celsitudinis gloriam sumus erecti. Cuncta enim haec in hominibus facta sunt, quamvis non per hominem, sed per Iesum Christum. In die autem et nocte diabolus accusat, cum alios in prosperitatibus extolli, alios inspicit adversitatibus frangi. Diabolum vero sanctos accusare, est non loquendo exterius, sed audiendo interius. Malitia enim ipsius, accusatio est adversus sanctos. Et ipsi vicerunt illum propter sanguinem Agni, et propter verbum testimonii sui. Propter sanguinem Agni vincunt, quia passiones Christi sequuntur. Propter verbum testimonii, quia fidei rectitudinem custodiunt, de quibus subditur: et non dilexerunt animas suas usque ad mortem. Id est ad mortem se posuerunt ne eas nequiter amarent. Propterea laetamini, coeli, et qui habitatis in eis. Plurali numero coelos ad laetandum invitat, quia numerositatem Ecclesiarum assignat, quae omnes unam de se reddunt. Habitantes in coelo, angelos vel sanctos homines dicit, quibus concorditer in Domino convenit gratulari cum homines, devicto hoste, ad consortium redeunt angelorum. Ubi non est aliud quod exponi debeat, nisi ut hac manente laetitia, hic liber debitum finem accipiat. (Reliquorum capitum expositio deest in codice, sive eam scripserit Alcuinus, sive secus; quanquam reapse hoc cap., v. , plura se scripturum promittit.) Volume back matter INDEX ANALYTICUS RERUM QUAE IN COMMENTARIIS ALCUINI IN APOCALYPSIN CONTINENTUR.  A Abbaddon, rex locustarum, id est, haereticorum, ,  sqq. Adam, primus pater omnium Iudaeorum et gentilium, secundus vero credentium, ,  sqq. Adoratio spiritalis per casum viginti quatuor seniorum intelligenda est, ,  sqq. Aegyptus et Sodoma persecutorum Antichristi temporis iniquitatem significant, ,  sqq. Aeternitas iustorum nequaquam temporis varietatem patietur, ,  sqq. Agnus in medio seniorum stat quasi occisus, in quonam sensu, ,  sqq.; ibid.,  sqq.---Librum aperit, cum opus voluntariae passionis implevit, ,  sqq.---Aperit primum sigillum, ,  sqq.---Aperit secundum, ibid.,  sqq.---Aperit tertium, ,  sqq.---Aperit quartum, ,  sqq.---Aperit quintum, ,  sqq.---Aperit sextum, ,  sqq.---In medio erit electorum, ,  sqq.---Aperit sigillum septimum, ,  sqq. Alae quatuor animalium eloquia duorum Testamentorum figurant, ,  sqq.---Sex leges significant, ibid.,  sqq.---Locustarum elatam haereticorum scientiam indicant, ,  sqq. Alpha et omega significant quod Christus principium est et finis, ,  sqq. Altare Dei est Christus, ,  sqq. Altitudo Satanae superbia est, ,  sqq. Amen adverbium est affirmantis, ,  sqq. Verum interpretatur, ,  sqq. Amor Dei per flammam ignis designatur, , . Vide Charitas. Ananias in quem Petrus insurrexit, ,  sqq. Angelus qui Ioanni apparuit una cum apostolo Ecclesiam praefigurat, ,  sqq.---Christi vicem gerit, eiusque in apparendo figuram exprimit, ibid,  sqq.; , , sqq.---Similis filio hominis vocatur, ,  sqq.---Ecclesiae Sardis quomodo nomen habet quod vivat, et mortuus est, ,  sqq.---In cuius manu thuribulum aureum, ,  sqq.---Mediator est Deum inter et homines, ibid.,  sqq.---Quidnam mystice significat, ,  sqq.---Primus tuba canit, ibid.,  sqq.---Secundus tuba canit, ,  sqq.---Tertius ibid.,  sqq.---Quartus, ,  sqq.---Quintus, ,  sqq.---Sextus ,  sqq.---Levat manum suam et iurat, ,  sqq.---Septimus et tuba septima finis est ecclesiasticae praedicationis, ibid.,  sqq.---Septimus tuba canens apparentem Dominum ad iudicium indicat, ,  sqq.---Angeli in Ecclesia per oculos designantur, ,  sqq.---Ecclesiae seu praedicatores per septem stellas intelliguntur, ,  sqq.---Quatuor stantes super quatuor angulos terrae corpus antiqui hostis significant, ,  sqq.---Septem cum septem tubis, ,  sqq.---Ecclesiam indicant, ibid.,  sqq.---Quatuor alligati in flumine magno Euphrate sunt universum reproborum corpus, ,  sqq. Anguli quatuor terrae, principalis sunt regna terrae, ,  sqq. Angustiae Ecclesiae per insulam Pathmos figurantur, ,  sqq. Animae occisorum propter verbum Dei subtus altare Dei sunt, ,  sqq.---Ad martyres duplicis generis pertinent, ibid.,  sq. Animal primum tanquam vocem tonitrui magni emittit, ,  sqq.---Secundum Ioannem alloquitur, ibid.,  sqq. Animalia quibus non est datum post mortem resurgere, ,  sq.---Quatuor evangelistas figurant, ,  sqq., ,  sqq.---Ecclesiam, ,  sqq.---A clamore non cessant, ,  sqq. Animalia et seniores angeli sunt, ,  sqq.---Unum sunt, id est, una Ecclesia, ,  sqq. Antichristus persequens Ecclesiam inducitur, ,  sqq.---Ecclesiam persequens fornaci magno comparatur, ,  sqq.---Quantum temporis Ecclesiam Dei calcabit, ,  sqq. Antipas testis fidelis, omnes martyres figurat, ,  sqq. Apertio sigilli revelatio est sacramenti, ,  sqq. Apocalypsis brevitatis causa, pro haec est Apocalypsis dicitur, ,  sq.---Ex Graeco in Latinum revelatio interpretatur, ibid,  sq---Qua Christus cuncta revelat mysteria tanquam Deus, tanquam vero homo, a Deo accipit, ut ea quae cito oportet fieri servis suis declaret, ibid.,  sqq.---Eius auctoritas, ,  sqq. Apollyon. Vide Abbaddon. Apostoli falsi, tempore Ioannis, in Ephesi Ecclesia pullulabant, ,  sqq. Arcus quem tenet sedens in equo albo Novum Vetusque Testamentum figurat, ,  sqq. Ascensus solis ab ortu resurrectio est Christi, ,  sqq. Aser, id est beatus, ,  sqq. Asia elatio interpretatur, ,  sqq.---Eius ad Ecclesiam apocalypsis specialiter proponitur, ibid. Atrium quod foris est templum Iudaeos, haereticos et gentiles ab Ecclesia expellendos indicat, ,  sqq. Auctoritas apocalypseos quanta sit, ,  sqq. Aurichalchum ad persecutiones Antichristi refertur, ,  sqq. Aurum incarnatam Dei sapientiam significat, ,  sqq.---Probatum et ignitum merito vocatur, ibid.,  sqq. B Balaam et eius doctrina, ,  sqq.---Interpretatur populus varius haereticosque designat, ,  sqq.; id est caro, ibid.,  sqq. Balac quodnam pravum consilium dedit, ,  sqq.; elidens interpretatur, ibid.,  sqq.---Carnem significat, ibid.,  sqq. Baptismus per mare vitreum figuratur, ,  sqq. Beatitudo per dexteram indicatur, ,  sqq. Beniamin, id est filius dexterae, ,  sqq. Bestia quae ascendit de abysso Antichristum figurat, ,  sqq. Bilibris Ecclesia est peccata hominum ponderans et remittens, , . C Calamus Ioanni datus ut templum Dei me iret. Divinam praedicationem tropice significat, ,  sqq. Calculus lapis est pretiosus qui et carbunculus vocatur, ,  sqq.---Iesum Christum significat, ibid.,  sqq. Calidus est quem movet Spiritus sanctus, ,  sqq. Candelabra septem septiformem Ecclesiam designant, ,  sqq---Duo sunt duo testes, id est Ecclesia, propter lumen fidei et operationis, ,  sqq. Vide Septem Candelabra. Canticum angelorum coram agno, ,  sqq.---Electorum, ,  sqq.---Seniorum viginti quatuor, appropinquante die iudicii, ,  sqq.---Propter draconem in terram proiectum, ,  sqq. Capilli sanctos Ecclesiae designant, ,  sqq. Caput Christi Deus est Pater, ,  sqq.---Ecclesiae redemptor eius est, ibid.,  sqq. Castigatio ad flagella pertinet, ,  sqq. Charitas Dei in cordibus nostris per Spiritum sanctum diffusa est, ,  sqq.---Aeternae sapientiae per aurum figuratur, ,  sqq.---Per vocem aquarum multarum potest intelligi, ,  sqq.---Prima, id est prioris temporis, ,  sqq.---Omnium fons est et origo, ,  sqq.---Per phialas aureas intelligitur, ,  sqq. Christus quomodo interpretatur Graece et Latine, ,  sqq.---Post ascensionem apparet quemadmodum ante incarnationem Patribus apparuit, id est per angelicam naturam, ,  sqq.---Merito testis fidelis asseritur, ,  sqq.---Primogenitus dicitur, quia nullis ante ipsum non mortuus surrexit, ibid.,  sqq.---Alpha et omega dicitur quia principium est et finis, ,  sqq.---Dicitur virga recta, ,  sqq.---Furi comparatur, ,  sqq.---Est ostium apertum credentibus, non incredulis, ,  sqq.---Solus dignus est aperire librum, in quonam sensu, ,  sqq.---Leo dicitur quia diabolum vicit, agnus vero quia semetipsum offerens mundum redemit, ,  sqq.---Radix David nuncupatur, quia filius eius est, ibid.,  sqq.---Crucifixus ex infirmitate, vivit tamen ex virtute Dei, ,  sqq.---Cantavit canticum novum verbis praedicando, factis imitando, ,  sqq.---Est altare Dei, ,  sqq.---Est sol, ,  sqq.---Est angelus ascendens ab ortu solis, ,  sqq.---Angelus est fortis de coelo descendens in nube, ,  sqq. Vide Iesus Christus, Dominus. Citharae seniorum passiones Christi figurant, ,  sqq. Claves de potestate divini iudicis dicuntur, ,  sqq. Clavis David de incarnatione Christi intelligenda est, ,  sqq. Coelestii hominem sine gratia salvari posse asserunt, ,  sqq. Collyrium praecepta divina significat, ,  sqq.---De assumpta pro nobis Redemptoris nostri egestate explicatur, ibid.,  sqq. Columna in templo Dei erunt et praedicatores et boni auditores , , sqq. Comparatio locustarum cum haereticis evolvitur,  sqq. Confessores. Vide Martyres. Confusio nuditatis devitatur, cum ad novae vitae conversionem transfertur, ,  sqq. Consilium ad correctionem pertinet, ,  sqq. Corda de spiritali adulterii incentiva dicitur, ,  sqq. Cornua septem septemplicem Spiritus operationem designant, , . Coronae quas viginti quatuor seniores mittunt ante thronum confessionem figurant qua tumorem superbiae de acceptis virtutibus deponunt, ,  sqq. Cruciatus gaudiaque Ecclesiae peculiari intentione praedicantur, ,  seqq. Crystallum. Vide Fides. D Descriptio Christi de coelo descendentis inducitur,  sqq. Deus ex ore prophetarum per se loquebatur, ,  sqq.---Ad malum non ipse impellit, ,  sqq.---Cuius substantia una, personae autem tres, mirabili locutionis genere exprimitur, ,  sqq. Dextera de summa beatitudine dicta debet intelligi, ,  sqq.---Angeli praedicatores designat, ,  sqq.---Christi de potentia divinitatis eius intelligenda est, ,  sqq. Vide Persona. Diabolus clavibus mortis laxatur ad tentandam Ecclesiam, ,  sqq.---Quomodo potestatem exercet, ,  sqq.---Verbum Dei alimentum subtrahere conatur, ibid.,  sqq.---Cuius imperium in quatuor partes dividitur, ,  sqq.---Vocatur exterminans, ,  sqq. Dilectio Christi malis quae pertulit manifestatur, ,  sqq. Doctores quibus vocibus demonstrantur, ,  sqq. Dominica dies in qua Ioannes fuit in spiritu allegorice de Ecclesia intelligenda est, ,  sqq. Dominus quos amat arguit et castigat, ,  sqq.---Ad iudicandum veniet cum nubibus, id est, cum praedicatoribus, ,  sqq.---Quem ad iudicandum venientem omnis oculus, id est omnis homo, videbit, ibid.,  sqq.---In forma servi, non in forma divinitatis ad iudicandum veniet, ibid.,  sqq.---Stellas in dextera tenens, id est electos et praedicatores, ,  sqq.---In medio candelabrorum ambulans, ,  sqq.---Aliter septem spiritus, aliter habet stellas, ,  sqq.---Sanctus et verus singulariter dicitur, ,  sqq.---Testis est fidelis et verus, ,  sqq.---Vincens sedet in throno Patris, ,  sqq.---Vide Christus, Iesus Christus. Draco qui ante mulierem stat parituram, ut filium eius devoret, ,  sqq. Proiectus in terra, ,  sqq. E Ecclesia in elationis celsitudine consistit, , . Vide Elatio, Asia.---Merito Deo gloriam tribuit, ,  sqq.---Mentis desiderio ad verba legis et prophetarum se convertit, quemadmodum Ioannes ad vocem quae illi loquebatur, ,  sqq.---Quomodo falsos tentat, ,  sqq.---Facta haereticorum non haereticos odit, ,  sqq.---Ab inimicis blasphematur, ,  sqq.---Tribulationibus et tentationibus omnis generis in hac vita reservatur, ,  sqq.---Per orbem universum habitat, quo diabolus regnat, ,  sqq.---Usque ad reastaurtionis tempus sub gratia manet, ,  sqq.---Templum est Dei, ,  sqq.---Per coelum et sedem designatur, ,  sqq.---Vestimentis albis induitur, ,  seqq.---Coronas habet aureas, ibid.,  sqq.---Nubi merito comparatur, ibid.,  sqq.---Per quatuor animalia generaliter designatur, ,  sqq.; ,  sqq.---Ante adventum Christi mediatoris praesentiam anxia quaerebat, ,  seqq.---Throno, animalibus et senioribus circumstantibus significatur, ,  sqq.---Et omni tribu, lingua et natione redemitur, ,  sqq.---Temporibus antichristianis tanquam luna in sanguine versa erit, ,  sqq.---Ut liber involutus erit, ibid.,  sqq.---Quomodo in nominibus patriarcharum enitet, ,  sqq.---Per angelos, thronum, seniores et animalia significatur, ,  sqq. Vide supra. Elatio non semper pro vitio ponitur, sed aliquando pro culmine virtutis, ,  sqq. Electi per faciem fulgentem ut sol possunt intelligi, ,  sqq.---Pauperes sunt et divites, ,  sqq.---Sunt reges et sacerdotes, ,  sqq.---Ex duodecim tribubus enumerantur, ,  sqq.---Quid et quomodo clamant, ,  sqq.---In sanguine Agni stolas suas lavant, ,  sqq.---Quaenam erit eorum beatitudo, ibid.,  sqq.---Per altare designantur, ,  sqq. Elias e Enoch Iudaeos ad fidem convertent, ,  sqq.---Vide Testes. Enoch. Vide Elias, Testes. Ephesus interpretatur voluntas sive consilium suum, ,  sqq.---Quod ei scribitur de patientia et labore ipsius, ,  sqq.---Lapsus meus et voluntas mea dicitur, ,  sqq. Equus albus humanitatis Christi symbolum, ,  sqq.---Rufus antiqui hostis est corpus, ,  sqq.---Niger, aperto tertio sigillo, apparens malorum esuriem designat, ibid.,  sqq.---Pallidus haereticos significat, ,  sqq. Evangelistae per quatuor animalia indicantur, ,  sqq. Exterminans rex locustarum, id est haereticorum, ,  sqq. Ezechiel hominis speciem primo animali vidit, cui leonis speciem inesse Ioannes asserit, ,  sqq. F Facies fulgens ut sol electos figurat, ,  sqq.---Angeli fulgens ut sol incarnationem redemptoris manifestat, ,  sqq.---Angeli fortis incarnatio est, ,  sqq. Fideles vasis fictilibus comparantur, ,  sqq.---Quotidie passionem Christi meditantes cum Christo ambulare dicuntur, ,  sqq.---Qui vitam post baptismum coinquinant, de illis non est desperandum, ibid.,  sqq.---Per poenitentiam rursus vestibus albis splendebunt, ibid.,  sqq. Fides prior venit, charitas sequitur, ,  sqq.---Iudaeorum praedicitur, ,  sqq.---Crystallo comparatur, ,  sqq. Filius Dei in forma servi non servum esse Apocalypsi ostenditur, ,  sqq.---De quo specialiter dicitur: Qui est, et qui erat, et qui venturus est, ,  sqq.---Antequam de Virgine nasceretur in tempore cuncta cum Patre tempora fecit, ,  sqq.---Vivos et mortuos iudicaturus est, ibid.,  sqq.---Filius hominis una cum septem candelabris aureis Ecclesiam designat, ,  sqq.---Solus testis dicitur, etsi tres sint qui testimonium dant, ,  sqq.---Dicitur sedens super sedem, ,  sqq. Flamma ignis amorem Dei figurat, ,  sqq. Fons aquarum multiplicitatem donationum Dei in sanctis indicat, ,  sqq. Frigidus est quem tenet aut incredulitas, aut crimen mortale, ,  sqq. Fulgura de miraculorum signis intelligenda sunt, ,  sqq. G Gad, id est tentatio, ,  sqq. Gaudia cruciatusque Ecclesiae singulari intentione praedicuntur, ,  sqq. Gladius praedicationem Veteris et Novi Testamenti significat, ,  sqq.---Oris est sermo, ,  sqq.---Magnus qui datur sedenti super equum rufum diaboli potestatem figurat, ,  sqq. Gratia theologice definitur, ,  sqq.---In titulum salutationis litteris apostolorum praemititur, ibid.,  sqq. H Haeretici omnes Nicolaitae sunt, ,  sqq.---Iudaeorum nomine designantur, ,  sqq.---Per locustas de fumo putei abyssi exeuntes indicantur, ,  sqq. Hierusalem visio pacis interpretatur, ,  sqq.---Cur nova dicitur, ibid.,  sqq.---Crudeliorem Antichristi patietur persecutionem, ,  sqq. I Impii quantum lugebunt in die supremo iudicii, ,  sqq.---Quid dicent in hoc supremo die, ,  sqq. Impoenitens quandiu in hac vita versatur, movetur a Domino, non proiicitur, ,  sqq. Incarnatio Redemptoris per faciem angeli fulgentem ut sol manifestatur, ,  sqq. Infernus illi dicuntur, in quibus habitat mors, ,  sqq. Infideles hortantur ut vincant, id est credant in Christum, ,  sqq. Infirmitas magna est malos sustinere non posse, ,  sqq. Insulae homines sunt minoris iustitiae, ,  sqq. Intentio iustificat et mortificat, ,  sqq. Iris arcum significans reconciliationis mundi per incarnationem figura est, ,  sqq.---Tum baptismum aquae et Spiritus sancti, tum iudicium praecedens per diluvium, ac subsequens per ignem significat, ,  sqq.---Capitis Christi eius est divinitas, ,  sqq. Israel, id est vir Deum videns, electos figurat, ,  sqq. Issachar merces interpretatur, ,  sqq. I Iaspis virentia paradisi pascua designat, id est Christi divinitatem, in qua omnia vivunt, ,  sqq. Ierusalem. Vide Hierusalem. Iesus Christus quomodo interpretatur Graece et Latine, ,  sqq.---Quantum dilexerit nos, mala quae pertulit, manifestant, ,  sqq.---In quo reperiuntur simul regnum, tribulatio et patientia, ,  sqq.---Calculo candido significatur, ,  sqq. Iezabel uxor Achab, mater est fornicantium, ,  sqq.---Cuius fornicatio quatrimoda est, ,  sqq.---Propheten se dicens Dei servos seducit, ibid.,  sqq.---Interpretatur sanguinis fluxus, ibid.,  sqq.---Et sterquilinium, ibid.,  sqq.---Et qui moechantur in ea unum sunt corpus Satanae, ,  sqq. Ioannes Ecclesiae typum praetendit, ,  sqq.---De se quasi de alio loquitur, ibid.,  sqq.---Testimonium perhibens verbum et Iesum Christum distinguit, propter duas Christi substantias, ibid.,  sqq.---Generaliter Ecclesiae personam designat, ,  sqq.---Spiritum non penitus amisit, quando visionem habuit, ibid.,  sqq.---Ad pedes angeli cadens, Ecclesiam Christi vestigia sequentem figurat, ,  sqq.---Cur tempus prophetiae non manifestat, ,  sqq.---Per aquilam figuratur, ,  sqq. Ioseph augmentum interpretatur, ,  sqq. Iudaeus confessor interpretatur, ,  sqq.---Iudaei et persecutores ostium, id est Christum, claudere tentabant, ,  sqq.---Qui se dicunt, non sunt, ,  sqq.---Elias et Enoch praedicantibus, ante pedes Ecclesiae adoraturi venient, ibid.,  sqq. Iudas, id est confessio, ,  sqq. Iudex coelestis furi comparatur, ,  sqq. Iudicium supremum enarratur, . Iusti non auditores aut lectores legis, sed factores legis indicantur, ,  sqq.---Multa per Christum, parum per se possunt, ,  sqq. L Lampades septem septiformem Spiritum significant, ,  sqq. Laodicia interpretatur Tribus amabilis Domino, sive Fuerunt in vomitu, ,  sqq. Lectus audaciam et securitatem designat, ,  sqq.---Tribulatio magna vocatur, ,  sqq.---Aeternum supplicium indicat, ibid.,  sqq. Leo de tribu Iuda est Christus de semine David, ,  sqq. Vide Resurrectio. Levi abditus sonat, ,  sqq. Libellus apertus est gratia Novi Testamenti, ,  sqq.---Acceptus de manu angeli ut vocaret Ioannes est Scriptura sacra et praedicatio, ,  sqq. Liber vitae de quo nomina non vincentium delebuntur, ,  sqq.---Est vis quaedam divina, quae electorum numerum praedestinavit, ,  sqq. Liber scriptus intus et foris utrumque Testamentum continere videtur, ,  sqq. Lignum vitae sapientia Dei Patris est, ,  sqq. Locustae de fumo putei abyssi exeuntes, haereticos significant, ,  sqq. Lucas per vitulum figuratur, ,  sqq. Luna in sanguinem versa est Ecclesia in tempore Antichristi, ,  sqq. M Manasses oblitus vel necessitas intelligitur, ,  sqq. Manna absconditum panis est angelorum, ,  sqq.---Interpretatur Quid est hoc, ib.,  sqq.---Satietas coelestis gloriae apte vocatur, ibid.,  sqq. Manus angeli fortis est operatio salutis nostrae, ,  sqq. Marcus per leonem figuratur, ,  sqq. Mare vitreum baptismum repraesentat, ,  sqq.---Et quae in eo sunt praesens saeculum designat, , . Maria. Vide Mulier. Martyres principaliter dicuntur qui pro Christo mortem pertulerunt corporis, ,  sqq.---Et confessores, tertio sigillo aperto, praedicantur, ,  sqq.---Diem extremi iudicii praestolantur, ,  sqq. Matthaeus per hominem figuratur, ,  sqq. Mediator Dei et hominum est angelus thuribulum aureum in manu tenens, seu Christus, ,  sqq. Membra Christi, id est fideles, reges sunt et sacerdotes, quia caput rex est et sacerdos, ,  sqq. Michael et angeli eius praeliantur cum daemone, ,  sqq. Miracula. Vide Fulgura. Mors triplicis est generis, ,  sqq.---Nomen est sedentis in pallido equo, ,  sqq. Mortui sunt apud Deum, qui apud homines vivi aestimantur, ,  sqq. Mulier amicta sole et luna sub pedibus eius est beata virgo Maria, ,  sqq. Multitudo angelorum innumerabilis est, ,  sqq. Mutabilitas Filio Dei nunquam accidit, ,  sqq. N Nabuchodonosor statuam symbolicam vidit, ,  sqq.---Lapidem pretiosum, id est Christum, somniavit, ,  sqq. Nemo potest aperire librum nisi Agnus, ,  sqq.---Novit an ad electorum consortium pertingat, ,  sqq. Nephthalim, id est beatitudo, ,  sqq. Nicolaitae quinam haeretici fuerunt, ,  sqq.---Et eorum facta, ,  sqq. Nicolaus interpretatur stultus populus, ,  sqq Nomen novum dicitur Christianum, ,  sqq.---Patris supra vincentem scribi est per adoptionem Spiritus filium eius effici, ,  sqq.---Regis haereticorum seu haereticorum quidnam est, ,  sqq. Nubes, veniente Domino ad iudicium, candida erit, quae sanctos obumbrabit, terribilis vero cuius fragoribus reprobi terrebuntur, ,  seqq.---Mystice praedicatores designat, ibid.,  sqq. Numerus septenarius universalem Ecclesiam indicat, ,  sqq.---Perfectus est qui a ternario et quaternario formatur, ibid.,  sqq.;  sqq.---Ternarius perfectus est propter mysterium Trinitatis, tres virtutes theologicas et tres ordines fidelium, ibid.,  sqq.---Quaternarius perfectus est propter mundi partes, cardinales virtutes et quatuor Evangeliorum libros, ibid.,  sqq.---Electorum certus est et definitus, ,  sqq---Duodecim tribuum propter geminum Testamentum duplicatur, unde viginti quatuor seniores commemorantur, ,  sqq.---Signatorum signo Dei vivi prope infinitus est, ,  sqq---Ternarius est propter Trinitatem, quaternarius autem propter quatuor Evangelia, ,  sqq. Vide supra.---Electorum prope infinitus, ,  sqq. Vide supra. O Oculi Spiritum sanctum qui Ecclesiam illuminat repraesentant, ,  sqq.---Animalium spiritalia lumina electorum sunt, ,  sqq.---Animalium quatuor praedicationem Ecclesiae figurant, ibid.,  sqq.---Septem septemplicem operationem Spiritus designant, ,  sqq. Olivae duae duo sunt testes sive Ecclesia propter unctionem, ,  sqq. Omega. Vide Alpha. Omnia erant in praedestinatione, priusquam fierent in opere, , . Operatio Spiritus septiformis per cornua septem, oculos septem septemque spiritus significatur, ,  sqq. Vide Septiformis. Oratio ut sit efficax per Christum mediatorem Deo offerri debet, ,  sqq. Ostium quod clavis aperit Christus est, ,  sqq.---Mentis est aditus quem inspirando Dominus pulsat, ,  sqq.---Apertum Christum figurat, ,  sqq. P Palmae victoriam electorum designant, ,  sqq. Paradisus vita est aeterna, , . Pars Christi indivisa, pars autem diaboli in quatuor dividitur, ,  sqq. Pathmos persecutiones et angustias Ecclesiae significat, ,  sqq. Patientia ad caput simul et membra Ecclesiae pertinet, ,  sqq. Patriarchae duodecim cur alio ordine in Apocalypsi referuntur quo in Genesi, ,  sqq. Pauper est qui pro rectae fidei tantum confessione se divitem iactat, nisi mala regere desistat, ,  sqq. Paupertas duplex est, ,  sqq. Pedes similes aurichalco ad novissima Ecclesiae membra referuntur, quae sub Antichristo nimio persecutionis incendio sunt excoquenda, ,  sqq. Pelagii hominem sine gratia posse salvari asserunt, ,  sqq. Pergamum interpretatur Dividendi cornua eorum, ,  sqq. Persecutiones propter verbum Dei non pro suis malis quisque patiatur, ,  sqq.---Persecutio Antichristi praedicitur, ,  sqq.---Depingitur, ,  sqq.---Recapitulatur, ,  sqq. Persona Patris per sedentem in throno, Filii autem per dexteram sedentis significatur, ,  sqq. Phialae aureae charitatem indicant, ,  sqq. Philadelphia interpretatur Salvans haereditatem Domino, ,  sqq. Pietas divina tepidos non deserit, ,  sqq. Plaga sexti sigilli interpretatur, ,  sqq.---Primo angelo tuba canente quid significat, ,  sqq.---Secundo angelo tuba canente, quid, ,  sqq.---Tertio angelo tuba canente, quid, ibid.,  sqq.---Quarto angelo tuba canente, quid, ,  sqq.---Quinto angelo tuba canente, quid, ,  sqq.---Solutorum quatuor angelorum, ,  sqq. Podes Christi carnem specialiter, generaliter vero omnem Ecclesiam figurat, ,  sqq.---Vestis est sacerdotalis, ,  sqq. Potestas super gentes, quam habuit Filius a Patre non in divinitate sed in humanitate accepit, ,  sqq.---Potestatem Ecclesiae ligandi et solvendi figurat, ibid.,  sqq.---Quae data est morti et inferno, quarto sigillo aperto, ,  sqq.---Data duobus testibus, ,  sqq. Praecepta quatuor tantum gentibus ad Christum conversis imposita fuerunt, ,  sqq. Praecinctio duplex quam vidit sive Daniel sive Ioannes, ,  sqq. Praeco legis per angelum fortem debet intelligi, ,  sqq. Praedestinatio ad vitam aeternam necessaria est, ,  sqq. Praedestinati tantum in libro vitae inscribuntur, ,  sqq. Praedicatio Veteris et Novi Testamenti per gladium figuratur, ,  sqq.---Per voces et tonitrua exprimitur, ,  sqq.---Per oculos animalium quatuor significatur, ,  sqq.---Ad extremitates regni Romani pervenit, ,  sqq. Praedicatores per septem stellas designantur, ,  sqq., ,  sqq.---Mali qui sua negligentia fornicationem et idololatriam in Ecclesia sinunt, corripiuntur, ibid.,  sqq. Praelium magnum in coelo Michaelem inter et draconem, ,  sqq. Q Quatuor. Vide Animalia, Evangelistae, etc. R Radix David Christus est, , . Redargutio ad verba pertinet, ,  sqq Reges quorum unctio unctionem Christi praefigurabat, ,  sqq.---Sunt electi, ,  sqq. Regnum ad caput Ecclesiae pertinet, ,  sqq. Renes luxuriam corporis figurant, ,  sqq. Resurrectio prima ea est quae fit a morte praesenti, ,  sqq.---In leone figuratur, ,  sqq.---Sanctorum post antichristianam persecutionem inducitur, ,  sqq. Reprobi tempus ut poenitentiam egerint, habuerunt, ,  sqq.---De libro vitae delentur, id est, nequaquam scribuntur, ,  sqq. Ruben Videns filium interpretatur, ,  sqq. Rumphaea ex utraque parte acuta, ,  sqq. S Sacerdotes quorum unctio unctionem Christi praefigurant, ,  sqq.---Sunt electi, ,  sqq. Salus per Christum solum perfici potest, ,  sqq. Sancti reges dicuntur, qui se bene regere noverunt, ,  sqq. Sanguis peccatum figurat, ,  sqq. Sardis Latine sonat principi pulchritudinis praeparata, ,  sqq. Sardinus redemptoris humanitatem significat, ,  sqq. Satanas primus contra Deum elatus tumuit, ,  sqq Vide Draco. Scriptura ostium est apertum, ,  sqq. Sedens super equum rufum diabolus est qui pacem sumit de terra, ,  sqq. Vide Persona. Seniores viginti quatuor quidnam significant, ,  sqq.---Universalem Ecclesiam figurant, ,  sqq. Et animalia in circuitu throni angeli sunt, ,  sqq. Septem stellae de angelis Ecclesiae seu praedicatoribus dicuntur, ,  sqq.---Stellae numerum perfectum, id est, totum ordinem praedicatorum indicant, ibid.,  sqq.---Stellae etiam candelabra comprehendunt, id est, praedicatores totam Ecclesiam, ibid.,  sqq---Candelabra universam Ecclesiam designant, ibid.,  sqq.---Spiritus septiformis sunt spiritus sanctus, ,  sqq.---Stellae sunt septiformis Ecclesia, ibid. Vide Candelabra, Sigilla, Cornua. Septiformis operatio sancti Spiritus per numerum septem designatur, , . Vide Septem, Sex. Vide Alae. Sigilla septem modos verborum indicant, ,  sqq.---Sigillum primum aperitur, ,  sqq.---Secundum, ibid.,  sqq.---Tertium, ,  sqq.---Quartum, ,  sqq---Quintum, ,  sqq.---Sextum, ibid.,  sqq.---Septimum, ,  sqq. Signum pro sigillo dicitur, unde pro Sigillare significare usurpatum, .  sqq.---Dei vivi crucis est mysterium, ,  sqq. Simeon. Audivi tristitiam interpretatur, ,  sqq. Smaragdina de repropitiata mundo divinitate dicitur, ,  sqq. Smyrna Latine vertitur canticum eorum, id est, electorum, ,  sqq. Sodoma. Vide Aegyptus. Sol Christus est, ,  sqq Spiritus sanctus cuius septenaria operatio septem spiritus dicitur, ,  sqq.---In memoria sanctorum solus esse declaratur, quia eidem est specialiter remissio peccatorum, ibid.,  sqq.; in quo tota Trinitas intelligitur, ibid.,  sqq.---Ioannis carnem non funditus deseruit quando visionem habuit, ,  sqq.---In quo fuit Ioannes ipsa vis contemplationis creditur, ,  sqq---Sanctus qui Ecclesiam illuminat per oculos figuratur, ,  sqq.---Quomodo audiendus est, cum loquitur Ecclesiis, ,  sqq. ---Sanctus lampadibus septem comparatur, ,  sqq. Statera quam tenet sedens in equo nigro quaenam sit, , . Stella matutina Christum figurat, ,  sqq.---Stellae cadentes de coelo ii sunt qui videntur sancti et qui ad iniquitatem illo tempore Antichristi ruent, ,  sqq. Vide Septem. Stolae albae praemium sunt martyrii, ,  sqq.---Albae habitum mentis significant, ,  sqq. T Templum Dei Ecclesia est, , . Tempus. Cur prope esse dicitur, ,  sqq.---Etiam reprobis datur, ut poenitentiam agant, ,  sqq. Tentatio aliquando ad probationem pertinet, ,  sqq. Tepidus est qui a frigore iniquitatis conversus, ad perfectum iustitiae fervorem non transit, ,  sqq.---Difficile convertitur, ibid.,  sqq.---Est miser, et miserabilis, et pauper, et caecus, in quonam sensu, ,  sqq. Terraemotus sigilli sexti ultimam Antichristi persecutionem praenuntiat, ,  sqq. Testamentum Vetus luxuriam carnis, Novum vero etiam mentis frenat, ,  sqq.---Vetus per viginti quatuor seniores et thronum indicatur, ,  sqq.---Vetus et Novum per arcum figuratur, ,  sqq. Vide Liber. Testes duo qui prophetabunt diebus mille ducentis sexaginta sunt Elias et Ieremias, aut Elias et Enoch, ,  sqq. Thyatira dicitur illuminata, , . Tonitrua. Vide Praedicatio. Throni duodecim universale iudicium exprimunt, thronus vero Filii singulare culmeo iudiciariae potestatis significat, ,  sqq.---Viginti quatuor quid volunt, ,  sqq. Tribulatio ad membra Ecclesiae pertinet, ,  sqq.---Sanctorum multi lex, ,  sqq. Tribulationes Ecclesiae per insulam Pathmos praefigurantur, ,  sqq. Trinitatis tota Christo dedit, ut quae cito oportet fieri servis suis declaret, ,  sqq.---Tota intelligitur ubi una vel duae de Trinitate personae ponuntur, ,  sqq.---Triplici clamore quatuor animalium demonstratur, ,  sqq. Tubae septem perfectam Veteris et Novi Testamenti praedicationem indicant, ,  sqq. Tuba. Vide Plaga. V Vae unum emittitur, ,  sqq---Secundum, ,  sqq.---Tertium, ibid.,  sqq. Velamenta sordibus non intingere, mortale crimen est non admittere, ,  sqq. Venti quatuor quos tenent angeli principalia sunt regna terrae, , . Verba Filii Spiritus verba sunt, ,  sqq. Veritas manifestata ad fidem provocat, ,  sqq. Victoria Christi prae omnibus victoriis celebratur, ,  sqq. Vigilantia est a peccati somno per poenitentiae fletum ad iustitiam exsurgere, ,  sqq. Viginti quatuor. Vide Seniores. Virga ferrea regimen praedicatorum significat, ,  sqq. Virgo Maria et eius gloria describitur, , sqq. Visio cur signata dicitur, ,  sqq.---Ioannis tum spiritalis, tum intellectualis asseritur, ,  sqq. Voluntas Dei Ecclesia est et per Ephesum designatur, ,  sqq.---Ad charitatem pertinet, ibid.,  sqq. Vox ad Ioannem facta spiritalis fuit, ,  sqq.---Allegorice de lege et prophetis quorum vocem audit Ecclesia dicitur, ibid.,  sqq.---Magna dicitur, quia de summis mysteriis loquitur, ,  sqq.---Aquarum multarum charitatem figurat, ,  sqq.---Tubae comparatur, quia ad bellum provocat spiritale, ,  sqq. Z Zabulon, id est habitaculum fortitudinis, ,  sqq. INDEX RERUM QUAE IN HOC TOMO CONTINENTUR.  B. FLACCUS ALBINUS, SEU ALCUINUS. B. F. ALBINI, SEU ALCUINI ABBATIS CAROLI MAGNI REGIS AC IMPERATORIS MAGISTRI OPERA OMNIA. Praefatio generalis.  COMMENTATIO FROBENII DE VITA BEATI F. ALBINI SEU ALCUINI.  Prooemium. Ibid. CAPUT PRIMUM.---De beati Alcuini variis nominibus, patria, parentibus, fratribus, etc.  CAP. II.---Beati Alcuini educatio et magistri.  CAP. III.---Beati Alcuini professio monastica ex observationibus D. Mabillonii.  CAP. IV.---Beati Alcuini schola et discipuli in Britannia.  CAP. V.---Beati Alcuini vocatio et accessus in Franciam.  CAP. VI.---Constitutiones et remedia pro reparandis litterarum studiis adhibita.  CAP. VII.---Magisterium beati Alcuini in schola palatii, eiusque in illa discipuli.  CAP. VIII.---Beati Alcuini reditus e Gallia in Angliam, et inde rursus in Galliam.  CAP. IX.---Beati Alcuini praefectura in monasterio Turonensi, et schola ibi constituta.  CAP. X.---Beati Alcuini discipuli magis celebres in schola Turonensi.  CAP. XI.---Alia facta beati Alcuini Turonis. Litterae donationis beati Alcuini pro xenodochio Duodecim Pontium.  CAP. XII.---Beati Alcuini corporalis infirmitas et abdicatio praefecturae.  CAP. XIII.---Beati Alcuini obitus, tumulus, epitaphium, memoria in fastis.  CAP. XIV.---Beati Alcuini eruditio et doctrina.  BEATI FLACCI ALCUINI VITA, EX VETUSTO CODICE MS. SANCTAE MARIAE RHEMENSIS PRIMUM A D. ANDREA QUERCETANO EDITA.  Monitum praevium. Ibid. Prologus Auctoris. Ibid. CAPUT PRIMUM.---Alcuini pueritia ac prima studia.  CAP. II.---Alcuinus traditur disciplinae Hechberti in monasterio Eboracensi.  CAP. III.---Alcuini adolescentis religiosa pietas.  CAP. IV.---Invidiam sociorum superat. In exstasin rapitur.  CAP. V.---Alcuinus levita ordinatur. In Franciam venit.  CAP. VI.---Alcuinus Carolum Magnum artes liberales docet, et monasteriis tribus praeficitur.  CAP. VII.---Felicem haereticum refutat Aquisgrani.  CAP. VIII.---Alcuinus Fuldam secedere cupiens, Turonis retinetur. Eius discipuli. Ibid. CAP. IX.---Benedicti Anianensis abbatis adventum praedicit.  CAP. X.---Ludovici filii Caroli Magni principatum praedicit. Lectionem Virgilii suis discipulis interdicit.  CAP. XI.---Occulta novit. Incendium restinguit Infirmos sanat. Ibid. CAP. XII.---Opera varia quae scripsit.  CAP. XIII.---Diabolum oratione pellit. Pia eius exercitia.  CAP. XIV.---Beati Alcuini obitus. Ibid. CAP. XV.---Lucis splendor in eius obitu apparet, et alia mira contingunt. Sepultura. Epitaphium Alcuini.  D. ANDREAE QUERCETANI  .  CAPUT PRIMUM.---Alcuini patria, genus et natale solum. Ibid. CAP. II.---Nomen et cognomen. Ibid. CAP. III.---Educatio, instructio et magistri.  CAP. IV.---Doctrina et professio.  CAP. V.---Quibus in locis docuit, dum Britanniam incoleret. Ibid. CAP. VI.---Apud quos in pretio fuit, et eius variae legationes.  CAP. VII.---Evocatur in Franciam a Carolo Magno; vocationis eius causae. Ibid. CAP. VIII.---Tempus adventus et haeresis Felicianae condemnatio.  CAP. IX.---Exhortatoriam epistolam Felici scribit, qui libello prolixo illi respondet, hortaturque praecipuos Franciae doctores, ut in fidei catholicae defensione laborent.  CAP. X.---Paulini patriarchae et Etherii episcopi libros adversus Felicem laudat.  CAP. XI.---Libello Felicis respondet septem libris, illumque tandem catholicum efficit, ac Elipantum etiam quatuor aliis libros oppugnat.  CAP. XII.---Carolum regem omni disciplinarum genere imbuit, et an David eiusdem Caroli proprium nomen fuerit, vel ascititium.  CAP. XIII.---Ludovico et Pippino praeceptor datur, aliosque complures in Gallia praecipuos erudit.  CAP. XIV.---Quibus in locis docuit, et an primus Academiae Parisiensis institutor. Ibid. CAP. XV.---Quibus a Carolo beneficiis honestatus est.  CAP. XVI.---Carolo Magno fuit a consiliis, et ab eo Romam legatus.  CAP. XVII.---Docuit Turonis ad extremum vitae diem, ibique plurima volumina scripsit. Ibid. CAP. XVIII.---Eius obitus, sepultura et sanctitas.  De beato Alcuino veterum et quorumdam recentiorum scriptorum testimonia.  BEATI ALCUINI OPERUM PARS PRIMA.---EPISTOLAE.  Monitum Frobenii. Ibid. Monitum Editoris Patrologiae.  EPISTOLA PRIMA. Ad Aericum ducem.---Laudat illum ob studium sacrae lectionis et humilitatem; optat illi victoriam adversus infideles; pietatis Christianae praeceptorem proponit sanctum Paulinum Aquileiensem.  EPIST. II. Ad Arnonem.---Illum praesentem habere desiderat; hortatur ad solertem curam animarum suo regimini commissarum; Laidradum salutari cupit; se vero ob regni novitatem adhuc in patria retineri significat.  EPIST. III. Ad Colcum lectorem in Scotia.---Varia enarrat quae in itinere suo vel vidit, vel audivit.  EPIST. IV. Ad Felicem episcopum.---Felicis Urgellitani episcopi, ut videtur, a pietate sibi laudati orationibus se commendat.  EPIST. V. Ad Cudradum presbyterum.---Cudradum presbyterum post sanctorum locorum vastationem hortatur ad constantiam. Ibid. EPIST. VI. Ad fratres Eboracensis Ecclesiae.---Se ab Eboracensibus ab infantia usque ad virilem aetatem educatum grato animo profitetur. Illorum omnium orationibus se commendat; et, ut a vitiis sibi caveant, hortatur.  EPIST. VII. Ad fratres Eboracenses.---Significat laetitiam epistola ab ipsis accepta; hortatur ad sectanda Patrum suorum vestigia; ac se illorum orationibus commendat.  EPIST. VIII. Ad Beornuinum presbyterum---Ab Offae regis et gentis Anglorum fidelitate se nunquam recessisse profitetur; monet ut et regibus, et episcopis, et principibus Dei voluntatem sequi suadeat, pacemque commendat.  EPIST. IX. Ad Lindisfarnenses.---Deplorat Lindisfarnensis ecclesiae vastationem, monet ad orandum; hortatur ad mores corrigendos, ad disciplinam regularem; suadet mente non consternari.  EPIST. X. Ad Aedilhardum archiepiscopum Doroensis civitatis.---Hortatur ad sectanda suorum antecessorum vestigia, et ad exsequendum intrepide munus pastoris animarum; et cum coepiscopis suis verbum Dei absque timore praedicet.  EPIST. XI. Ad Aedilredum regem et principes populumque Nordanhumbrorum gentis.---Hortatur ut grati sint Deo, ut coelestia potius desiderent quam terrena, ut divitias per iniustitiam non appetant, vitia et peccata fugiant, viduarum, pupillorum sint patres, concordiam et pacem servent, sacerdotum praedicationi se submittant.  EPIST. XII. Ad Aedilredum regem.---Hortatur ad regias virtutes.  EPIST. XIII. Fragmentum.---Ad Aedilredum regem.---Memorat de afflictione ecclesiae et civitatis Lindisfarnensis.  EPIST. XIV. Ad fratres Wirensis et Gyrvensis Ecclesiae.---Hortatur ad ordinatam charitatem; ad observantiam regularis vel canonicae vitae, et regulae sancti Benedicti. Terret exemplo Lindisfarnensium; dissuadet vestimentorum cultum; confessionem peccatorum et poenitentiam commendat.  EPIST. XV. Ad fratres Gyrvensis Ecclesiae.---Hortatur illos ad virtutes monachis dignas, et ad sectanda patrum ac magistrorum suorum vestigia.  EPIST. XVI. Ad fratres ecclesiae sancti Petri.---Commendat se illorum amicitiae olim condictae: laudat eorum regularem conversationem. Hortatur ad virtutes monachis proprias.  EPIST. XVII. Ad Carolum Magnum.---Laudat illum a potentia saeculari et praedicatione divinae legis, tanquam rectorem populi et doctorem. Capit errorem Adoptianorum.  EPIST. XVIII. Ad Adrianum I papam.---Commendat se gratiae pontificis, illumque profitetur vicarium sancti Petri, et eius potestatis haeredem, simulque precatur, ut petitionibus suis per Angilbertum faciendis annuat.  EPIST. XIX. Ad Theophilum.---Laudat illius scripta apostolicae fidei, et ab eodem instrui cupit.  EPIST. XX. Ad Usualdum.---Monachos hortatur ad virtutes; illorum petitiones apud regem se iuvisse dicit; illorum se orationibus commendat.  EPIST. XXI. Ad quosdam.---Apud Eboracenses Alcuinus suam excusat absentiam, eosdem hortatur ad concordiam cum Eanbaldo patre suo.  EPIST. XXII. Ad quemdam.---Filium et peregrinationis socium ad virtutes stimulat. Memorat et commendat sapientiae studium; doctrinas olim datas in memoriam revocat.  EPIST. XXIII. Ad fratres sancti Martini Turonicae civitatis.---Cum illis esse cupit, eosque hortatur ad virtutes monachis convenientes.  EPIST. XXIV. Ad Leonem III papam.---Commendat se summi pontificis, tanquam vicarii apostolorum et Ecclesiae principis, apostolicae sollicitudini per Angilbertum.  EPIST XXV. Ad dulcissimum filium Homerum.---Commendat sui memoriam ad patrocinia sanctorum, et ut res ecclesiasticae pulchritudinis sibi afferat monet.  EPIST. XXVI. Ad Angelbertum primicerium palatii Pippini regis.---Ad sacra apostolorum limina peregrinantem commendat Angilberti favoribus, et sacras sibi reliquias mitti postulat.  EPIST. XXVII. Ad Homerum.---Mittit solutionem binam quaestionum grammaticalium a rege sibi propositarum. Ibid. EPIST. XXVIII. Ad Homerum filium.  EPIST. XXIX. Ad Paulinum patriarcham.---Semet constanti memoriae, baiulum vero litterarum eius patrocinio commendat.  EPIST. XXX. Ad Paulinum.---Desiderium suum cum Paulino colloquendi significat. Tres indiculos ad eum mittit; et doni a Liutgarde missi facit memoriam.  EPIST. XXXI. Ad Aginum episcopum.---Petit sibi mitti per Angilbertum reliquias sanctorum olim promissas. Ibid. EPIST. XXXII. Ad Itherium.---Consolatur infirmum, et ut se ad aeternitatem praeparet amice suadet.  EPIST. XXXIII. Ad domnum regem.---Gratulatur de subiectione Hunnorum, et qualiter docendi sint in fide, et quis ordo sit servandus ostendit. Ibid. EPIST. XXXIV. Ad Arnonem.---Illius reditum exoptat, et de variis eventibus instrui cupit. Mense Iulio se ad Palatium iturum significat. Hortatur ut ab errore Hispanorum caveat.  EPIST. XXXV. Ad.....---Eidem significat se illius epistolam accepisse. Archanbaldi animam precibus eius commendat. Mittit epistolam ad regem, scriptam de praedicatione apud paganos.  EPIST XXXVI. Ad Arnonem.---Instruit de praedicatione fidei apud Avaros nuper conversos.  EPIST. XXXVII. Ad domnum regem.---Pro captivis in bello Hunnico et pro hostibus deprecatur.  EPIST. XXXVIII. Ad Pippinum.---Optima suggerit vitae agendae documenta.  EPIST. XXXIX. Ad Paulinum patriarcham.---Scire cupit quid devictis Hunnis pro gentis conversione acturus sit Paulinus, ac saepius ad se litteras mitti postulat.  EPIST. XL. Ad quemdam.---Post longum Paulini silentium, receptis nunc litteris gaudium suum significat. Post haec in laudes Paulini excurrit; ac mortis vicinae atque suorum peccatorum reminiscens se precibus illius humiliter commendat.  EPIST. XLI. Ad Paulinum patriarcham.---Sui memorem esse rogat in S. missa. S. crucis, et alias reliquias sibi mitti petit; hortatur ad laborem praedicationis.  EPIST. XLII. Ad Megenfridum.---De ordine et modo praedicandi edocet; avaritiam et nimiam exactionem decimarum reprehendit; dolet multos esse, qui sacerdotii honores quaerunt, gradus vero et ministerium fugiunt. Carolum rogari cupit, ut plures mittantur boni operarii in messem.  EPIST. XLIII. Ad Carolum Magnum.---Significat suum gaudium ob prosperitatem regis. Ad studia sua provehenda petit ex Anglia libros suos afferri. Utilitates studii litterarii recenset: huic adolescentes palatii suadet addici.  EPIST. XLIV. Ad Damoetam filium.---Prospera precatur eunti in hostem, et de amicorum dolet absentia.  EPIST. XLV. Ad Riculfum archiepiscopum Magensis civitatis cognomento Damoetam.---De amicorum absentia tristatur, et ad aeternorum amorem hortatur.  EPIST. XLVI. Ad Damoetam.---Gratias agit pro dono; hortatur ad iustitiam cuique faciendam, atque amici suspirat adventum.  EPIST. XLVII. Ad Offam regem Merciorum.---Nuntiat Carolum genti Northanumbrorum iratum ob necem regis Ethelredi.  EPIST. XLVIII. Ad eumdem.---In patriam reverti volens retrahitur ob periuria et vastationem gentis. Ibid. EPIST. XLIX. Ad eumdem.---Discipulum ad petitionem regis in Angliam remittit, qui ibi in scholis doceat. Hortatur ad regias virtutes. Ibid. EPIST. L. Ad Ecgfridum regem Merciorum.---Exhortatur ad virtutem.  EPIST. LI. Ad monachos Vedastinos.---Versus et missas aliquot mittit; illorum se orationibus commendat, et ad virtutes religiosas hortatur.  EPIST. LII. Ad fratres in Ecclesia sancti Liudgarii episcopi.---Excusat se quod ad ipsos non venerit; hortatur ad virtutes monachis convenientes.  EPIST. LIII. Ad fratres Corbeienses.---Laudat illorum bonam conversationem a se olim expertam. Commendat se illorum orationibus, et hortatur ad virtutis studium.  EPIST. LIV. Ad dilectissimos amicos Eboracenses.---Hortatur ut in electione episcopi simoniacam labem evitent.  EPIST. LV. Ad quemdam.---Rogat ut ecclesiam, dum novus episcopus eligendus est, ab omni violentia defendat, diesque aeternos in mente habeat.  EPIST. LVI. Ad Eanbaldum episcopum.---Gratulatur adeptam dignitatem; hortatur ad curam pastoralem, et bene omnia ordinanda; se vero memoriae et orationibus commendat.  EPIST. LVII. Aethelredo episcopo.---Consolatur in persecutione ac tribulatione; et ad virilem perseverantiam, ne ab ovibus fugiat, hortatur.  EPIST. LVIII.---Consolatoria ad matrem de morte filii. Ibid. EPIST. LIX. Ad Edilburgam.---Revocat in memoriam doctrinas illi aliquando datas; dolet de patriae infidelitate; commendat orationibus Liudgardam nobilem feminam.  EPIST. LX. Ad Aerduulfum regem.---Hortatur regem ad solium evectum ut et suam et populi salutem procuret. Exemplo antecessorum illum terret.  EPIST. LXI. Ad Osbaldum.---Osbaldum, quem suspectum habet ob regicidium et turbas populi hortatur, ut vitam mutet, et suae ac gentis saluti consulat.  EPIST. LXII. Ad quemdam archiepiscopum.---Nuntiat sese, depositis saeculi occupationibus, praeparare ad occursum Domini.  EPIST. LXIII.---Ad Coenulvum regem Merciorum.---Ad regnum evectum hortatur ad regias virtutes.  EPIST. LXIV. Ad Simeonem.---Memoriam commendat traditarum sibi olim doctrinarum, et novas addit.  EPIST. LXV. Ad Simeonem sacerdotem.---In prosperis et adversis suadet animi moderationem; munera mittit, suadet Romanum Ordinem doceri clerum. Melius se habere nuntiat ex infirmitate. Studium sacrae lectionis et sapientiae commendat.  EPIST. LXVI. Ad Arnonem.---Gaudet de nuntio adventus illius; multa nosse ab illo desiderat, et de sua commoratione illum instruit.  EPIST. LXVII. Ad ***.---Significat quibus locis commoretur, nova scire cupit, mittit quaedam munuscula.  EPIST. LXVIII. Ad Arnonem.---Litteras illius se accepisse significat, et de silentio multarum rerum conqueritur.  EPIST. LXIX. Ad Arnonem episcopum Salisburgensem.---Commendat illi quemdam filium; de reversione regis; de sancti Pauli causa et aliis informari cupit: suspirat ad Dei visionem, et ad superna desideranda hortatur.  EPIST. LXX. Ad Speratum episcopum.---Illum a vanitatibus huius vitae dehortatur; inculcat vero officia episcopis convenientia.  EPIST. LXXI. Ad eumdem.---Exoptat illius amicitiam continuam, et hortatur ad vitam episcopo dignam.  EPIST. LXXII. Ad Simeonem sacerdotem.---Hortatur ad officium episcopale solerter obeundum periculosis in Britannia temporibus.  EPIST. LXXIII. Ad Calvinum presbyterum.---Hortatur ad contemptum divitiarum et honorum saeculi: Simeonem summum sacerdotem saepius admoneri cupit: sibi ab adulationibus cavere, curae animarum solerter intendere, et Christianae virtutis exercitia suadet. Ibid. EPIST. LXXIV. Ad gentem et populum Cantuariorum.---Illorum fidem ac nobilitatem laudibus extollit; sacerdotes ac nobiles adhortatur; calamitates deplorat; et ut archiepiscopum Aedilhardum a fuga reducere conentur, suadet.  EPIST. LXXV. Ad Athelardum, Cantuariensem archiepiscopum.---Hortatur ut propter fugam a sede sua poenitentiam agat, et Ecclesiam ordinet; clerum a vanitate vestimentorum et immoderato conviviorum usu cohibeat.  EPIST. LXXVI. Ad domnum regem.---De ratione saltus lunaris.  EPIST. LXXVII. Ad Ethelardum.---Romam ituro prosperum iter precatur, suique memoriam rogat apud sanctos apostolos.  EPIST. LXXVIII. Ad eumdem.---Felicem illi reditum ex Romana legatione, ob reparatam Ecclesiae Cantuariensis dignitatem, precatur. Ibid. EPIST. LXXIX. Ad domnum regem.---Commendat amicos suos ex Anglia Romam profectos.  EPIST. LXXX. Ad eumdem.---De ratione Septuagesimae, Sexagesimae et Quinquagesimae.  EPIST. LXXXI. Ad Albinum abbatem.---Carolus Magnus respondet priori epistolae de ratione Septuagesimae.  EPIST. LXXXII. Ad domnum regem.---Respondet ad epistolam praecedentem, et lunaris saltus supputationes mittit.  EPIST. LXXXIII. Ad eumdem.---De cursu solis per signa zodiaci; et qualiter inde bissextus emergat? Laudat studium astrologiae, arithmeticae, et omnis philosophiae. Ad confutandum Felicem adiutores postulat, et regem ad defendendam veritatem animat.  EPIST. LXXXIV. Ad eumdem.---Epistolae Caroli Magni respondet de carmine conficiendo, de apparitione stellae Martis, de libello Felicis refutando, de quaestionibus a filia sibi motis, de supputationibus secundum Aegyptios emendandis.  EPIST. LXXXV. Ad eumdem.---Carolo varia de siderum cursu interroganti ex memoria respondet.  EPIST. LXXXVI. Ad eumdem.---Assignantur causae ob quas luna minor vel maior appareat quam ferat astronomorum calculus.  EPIST. LXXXVII. Ad Arnonem.---In Hunniam proficiscentem hortatur ad opus apostolicum bene obeundum.  EPIST. LXXXVIII. Ad eumdem.---Hortatur ad munus apostolicum impigre obeundum; nec se vel infirmitate corporis, vel cura propriarum ovium impediri patiatur.  EPIST. LXXXIX. Ad Liobradum.---Illius electi episcopi Lugdunensis amicitiam exoptat.  EPIST. XC. Ad fratres Lugdunenses.---Cavendum monet ab erroribus Hispanorum variis. Respondet quaestioni de observatione sabbati ante Dominicam Resurrectionis.  EPIST. XCI. Ad Arnonem.---Eum videre desiderat; tempora periculosa deplorat: se ad palatium vocatum, et Felicem a Laidrado ad regem ducendum significat, etc.  EPIST. XCII. Ad eumdem.---Epistolam cum muneribus se accepisse; ac se medio mense Maio apud regem, quo etiam Felix adducendus est, futurum significat.  EPIST. XCIII. Ad fratres Iuvavensis Ecclesiae.---Laudat illorum regularem conversationem; et hortatur ad bene obeunda officia monachorum.  EPIST. XCIV. Ad Arnonem.---Mittit Paschalia carmina, et admoneri cupit parochianos, seu curiones suae diocesis ad vitae probitatem, ad officia sua bene obeunda.  EPIST. XCV. Ad domnum regem.---Gratias agit pro bonis acceptis: de perturbatione Ecclesiae et regni conqueritur. Hortatur regem, ut maximam curam impendat Ecclesiae; remissa nonnihil de severitate in Saxones. Ibid. EPIST. XCVI Ad eumdem.---Gratias agit pro sui memoria in epistolis, et plurimis acceptis beneficiis. Laudat et excitat regem ad iustitiam reddendam sedi apostolicae. Excusat se ab itinere Romam suscipiendo. Optat pacem cum Saxonibus.  EPIST. XCVII. Ad ***.---Exoptat eius praesentiam; deplorat atrox factum Romae: hortatur ad opus praedicationis et exercitia virtutum. Ob pallium adeptum gratulatur, hortando ad ministerium bene explendum.  EPIST. XCVIII. Ad Arnonem.---A mundi periculis sibi cavere suadet. Suum illi amorem significat.  EPIST. XCIX. Ad ***.---Epistola initio aenigmatica. Illius charitatem expetit.  EPIST. C. Ad domnum regem.---Carolo iteratis litteris respondet. Laudat religionis zelum, pietatem, regalem potentiam; memoriam facit de quibusdam chartis computi.  EPIST. CI. Ad eumdem.---Gratias agit ob lectum et remissum libellum adversus Felicem; excusat nonnulla illius errata. De disp. Felicis cum Saraceno; et cuiusdam Iudaei cum Petro Magistro. Mittit quasdam species dictionum.  EPIST. CII. Ad Arnonem.---Saeculum contemnendum; ad aeterna tendendum docet. Venisse se ad mansiones S. Amandi, ait, Arnonem invisurus; quem tamen dolet ibi non reperisse.  EPIST. CIII. Ad eumdem.---Ex litteris ab Arnone acceptis illius reditum, nihil vero de novi populi Christianitate, nihil de ipsius commoratione, nihil de spe mutui colloquii, quod tamen valde exoptat, percipit.  EPIST. CIV. Ad eumdem.---Dolet ob frustra exspectatam Arnonis praesentiam; dolorem vero mitigat suspiriis ad patriam coelestem. Munera ad se missa laeto animo accipit.  EPIST. CV. Ad eumdem.---Laetus de Arnonis visitatione, dolet de brevitate praesentiae; desiderium vero ad laetitiam semper manentem elevat. Incitat ad pias hortationes fratribus et omnibus ovibus dandas.  EPIST. CVI. Ad domnum regem.---Epitaphium Liodgardae feminae nobilis.  EPIST. CVII. Ad eumdem.---Consolatoria pro morte Liudgardae.  EPIST. CVIII. Ad Arnonem.---Hortatur illum ut Leonem papam contra adversarios defendat. Hunnos a subiectione defecisse, et paganas naves littora Aquitaniae infestare queritur. Novam se congregationem monachorum fecisse narrat. Alimo, Remedio, et Paulino episcopis salutem dicit. De Elipanto et Felice quaedam nuntiat.  EPIST. CIX. Ad domnum regem.---Respondet Caroli epistolae nuntiantis victoriam de hostibus: et mirabilem sanitatem Leonis papae. Romanum iter prosequi renuit.  EPIST. CX. Ad abbates et monachos Gothiae.---Errorem Adoptianorum capit, quem singulari libello per beatum Benedictum misso, se iam refutasse, et nunc maiori opere a se refutandum ait.  EPIST. CXI. Ad fratres in Gothia.---Hortatur ad poenitentiam, ad observantiam vitae regularis, et ad fortitudinem in exorta tribulatione.  EPIST. CXII. Ad fratres in provincia Gothorum.---Errorem refutat eorum qui nolunt sacerdotibus peccata confiteri; et confessionis necessitatem astruit.  EPIST. CXIII. Ad Paulinum patriarcham.---Laudat eius libellum de taxatione fidei: et excitat illum ad debellandos quosdam errores in Ecclesia exorientes.  EPIST. CXIV. Ad Aedilhardum archiepiscopum.---Laudat illum ob conventum cum Eanbaldo pro honore ecclesiarum et cleri reformatione. Suadet ut cito ad gregem peracta legatione revertatur; mittit sellam et caballum suum.  EPIST. CXV. Ad Eanbaldum archiepiscopum Eboracensis Ecclesiae; cognomento Simonem.---Consolatur afflictum, et ad patientiam hortatur, fugam ab Ecclesia sua dissuadet.  EPIST. CXVI. Ad Calvinum et Cuculum.---Suggerit quae sint Simeoni episcopo in tribulatione posito suggerenda. Significat se onus pastoralis curae deposuisse.  EPIST. CXVII. Ad Aquilam pontificem.---Litteris ab eo acceptis respondet, pro muneribus gratias agit; homicidii cuiusdam impii et crudelis meminit; et quae in causa Felicis Urgelitani acta sunt in praesentia regis et Patrum, narrat.  EPIST. CXVIII. Ad eumdem.---Charitatem suam Arnoni, quem filium vocat, significat, et optima quaeque exoptat.  EPIST. CXIX. Ad Carolum regem iuvenem.---Carolo filio Caroli Magni gratutatur ob adeptum ab apostolico regium nomen cum corona; et optima praebet monita ad bene regendum, ad exemplum patris.  EPIST. CXX. Ad eumdem.---Carolum iterum hortatur ad regias virtutes et patris exemplum imitandum. Prospera illi precatur.  EPIST. CXXI. Ad filios apud dominum imperatorem in palatio commorantes.---Affectum suum erga filios ostendit, suique memoriam ad limina apostolorum commendat.  EPIST. CXXII. Ad Riculfum archiepiscopum.---Hortatur ad labores et virtutes apostolicas.  EPIST. CXXIII. Ad Damoetam archisacerdotem.---Damoetam Romae existantem hortatur, ut scissuram in Ecclesia reparare studeat, arguit dissensum inter pacificatores; non nova statui, sed vetera reparari cupit.  EPIST. CXXIV. Ad Georgium patriarcham urbis Hierosolymae.---Georgio gratulatur ob dignitatem in loco sanctissimo; hortatur ad patientiam in persecutione infidelium. Se suosque illius orationibus commendat.  EPIST. CXXV. Ad Gundradam virginem, cognomento Eulaliam.---Gundradam instruit quomodo in aula virtuose vivat. Per illam regi commendari, et, quod ad ipsum pervenire nequeat, excusari cupit.  EPIST. CXXVI. Ad sororem charissimam.---Laudat illius pietatem, et ad laborem pro aeternitate exhortatur: gratias agit pro cruce donata.  EPIST. CXXVII. Ad dilectissimam sororem.---Pro cappa et aliis donis gratias agit; Angilberti, Avae sororis, et Columbae meminit. Ibid. EPIST. CXXVIII. Ad Gislam filiam Caroli Magni.---Dolet se ob infirmitatem non posse regis faciem videre, et Gisilae frui colloquio; quam ad virtutes exhortatur.  EPIST. CXXIX. Ad domnum regem.---Gaudium suum ob reditum Caroli ex Italia significat; cui cum muneribus obviam mittit Candidum.  EPIST. CXXX. Ad Arnonem.---Epistolae respondet; sinistram suspicionem a se amovet. Regi se suasisse ait quod missos eligeret, ad iustitias faciendas. Pro se Deum orari, et Leoni papae, Paulino patriarchae, et Petro Mediolanensi se commendari cupit. Hortatur demum ad pacis inter ecclesiasticas personas restituendae studia.  EPIST. CXXXI. Ad domnum regem.---Mittit per famulum suum sacros libros a se in unum corpus collectos et emendatos.  EPIST. CXXXII. Ad eumdem.---Ad aulam vocatus se ob senectutem excusat; nec suo consilio indigere sapientissimum regem profitetur. Ibid. EPIST. CXXXIII. Ad eumdem.---Significat obitum Maganfredi. Intercedit pro fratribus et ecclesia sancti Petri urbis Beneventanae; cum Beneventanis clementer agi supplicat.  EPIST. CXXXIV. Ad eumdem.---Gratias agit pro benefactis; et ut ob corporis infirmitatem apud S. Martinum sibi requiescere liceat, supplicat.  EPIST. CXXXV. Ad Nathanaelem---Excitat ad pietatem; commendat illi curam in instruendis virginibus Lucia et Columba. Committit illi epistolam cum sacrae Scripturae munere porrigendam regi Carolo.  EPIST. CXXXVI. Ad eumdem.---Ad conversationem honestam et religiosam animat; et vitari suadet columbas coronatas volitantes per cameras palatii.  EPIST. CXXXVII. Ad Chrodgarium comitem.---Infantulum et fratrem erudiendos se suscipere significat. Hortatur ad fidele servitium, et consilia regi praestanda. Cavere sibi, ad vastandam urbem Beneventanam abituro; suadet a noxio Italiae aere.  EPIST. CXXXVIII. Ad sororem et filiam.---Significat quantum aestimet illarum amicitiam. De felici nuntio Roma accepto certiores reddit. Mittit quosdam tractatus Ven. Bedae describendos. De propria sua valetudine illas instruit.  EPIST. CXXXIX. Ad easdem.---Charitatem et lectionem sanctae Scripturae cum oratione commendat.  EPIST. CXL. Ad easdem.---Suadet in prosperis et adversis servare aequanimitatem exemplo sanctorum, quorum vitas vult eas legere ex Dialogis sancti Gregorii papae.  EPIST. CXLI. Ad Aquilam seu Arnonem.---Meminit cum gaudio de prosperitate et exaltatione regis. Cupit instrui de causa domni Apostolici, de Beneventana controversia, et de actis in conventu episcoporum. Refert statum suae valetudinis.  EPIST. CXLII. Ad fratres Fuldenses.---Hortatur ad religiosas virtutes. Mittit pallium storacium pro corpore sancti Bonifacii, et chartulam missalem. Ibid. EPIST. CXLIII. Ad Arnonem.---Illum, ut ad S. Martinum veniat, invitat: ad coelestia aspirat, et pro seoraricupit.  EPIST. CXLIV. Ad eumdem.---Arnonem ad S. Martinum videre, et cum illo de vitae suae rationibus consilia inire desiderat, antequam ex hac vita decedere cogatur.  EPIST. CXLV. Ad eumdem.---Epistolae ad se missae respondet. Rursus praesentia Arnonis frui desiderat, impeditus ipse venire ad palatium.  EPIST. CXLVI. Ad eumdem.---Significat suum erga Arnonem affectum. Ad qua sita respondere partim recusat, partim promittit. Regis iustitiae amorem laudat: ministrorum avaritiam carpit. Mittit eum muneribus opusculum in Ecclesiasten Salomonis ad describendum.  EPIST. CXLVII. Ad Theodulfum archiepiscopum.---Laudat illius virtutes: gratulatur de obtento ab apostolica sede pallio; hortatur ad instantem praedicationem. Itineranti fausta precatur.  EPIST. CXLVIII. Ad eumdem.---Epistola penitus allegorica, in qua comparatur Theodulfus patri vinearum.  EPIST. CXLIX. Ad Carolum imperatorum.---Deprecatur pro fratribus S. Martini; illosque, et seipsum a calumnia defendit contra accusationes in causa asyli clerico Aurelianensi praestiti, et veram causam orti tumultus pandit.  EPIST. CL. Ad Maurum.---Petit ab eo libellum sibi promissum.  EPIST. CLI. Ad Arnonem.---Conqueritur de intermisso responso ad plures epistolas. Dolet amicum saecularibus negotiis implicitum, et pastores animarum curis saecularibus turbari. Infirmum se corpore et animo precibus Arnonis commendat, et ad coelum suspirat.  EPIST. CLII. Ad eumdem.---Commendat Arnoni curam canonicorum, monachorum, et tertii gradus, inter illos medii. Queritur de pravitate simoniaca, quae etiam in sedem apostolicam irrepsit Epistolae de confessione, et libelli de catholica fide mentionem facit.  EPIST. CLIII. Ad eumdem.---Significat se accepisse litteras charitatis per Adalwinum episcopum venientem ad S. Martinum. Odulfum de facienda iustitia, capellanos de laudabili conversatione, fratres monasterii S. Rhodberti de sincera charitate, etc., admoneri optat.  EPIST. CLIV. Ad eumdem.---Consolatur afflictum propter saeculares occupationes. Litteras per Adalwinum episcopum mittit. Pro casula gratam spondet memoriam.  EPIST. CLV. Ad eumdem.---Commendat se tanquam infirmum senem sacrae memoriae. Duo vascula mensalia mittit; et iteratas pro casula missali gratias agit.  EPIST. CLVI. Ad eumdem.---Mittit per Fredegisum varia opuscula, et illi hunc suum filium commendat.  EPIST. CLVII. Ad Candidum et Nathanaelem.---Monet ut sapienter in aula agant. Instruit eos de disceptatione cum Theodulfo episcopo Aurelianensi.  EPIST. CLVIII. Ad Albinum magistrum et ad congregationem monasterii sancti Martini.---Congregationem reprehendit ob defensionem cuiusdam rei clerici ad ipsos confugientis, contra sententiam sui episcopi, et contra mandatum ipsius regis, etc.  EPIST. CLIX. Ad Arnonem.---Commendat illi discipulum grammaticae, quem vitulum vocat.  EPIST. CLX. Ad ***.---Amici charitati se commendat.  EPIST. CLXI. Ad Arnonem.---Exponit quomodo substantia, essentia, subsistentia, et natura de Deo dicantur. Ibid. EPIST. CLXII. Ad domnum regem.---Exponit quae sit differentia inter aeternum et sempiternum, perpetuum et immortale, saeculum, aevum et tempus.  EPIST. CLXIII. Ad Carolum.---Exponit textum S. Lucae cap. XXII, , etc., de duobus gladiis. Conqueritur de quibusdam episcopis, qui presbyteris et diaconis munus praedicationis inhibere volunt; et de profanatione altarium.  EPIST. CLXIV.---Ad eumdem.---Respondet ad interrogata de hymno post coenam dicto apud Matthaeum et Marcum.  EPIST. CLXV. Ad eumdem.---Respondetur ad interrogationem de pretio salutis humanae, cui daretur.  EPIST. CLXVI. Seu capitulare admonitionis ad eumdem.---Capitula quae tali convenit in tempore memorari.  EPIST. CLXVII. Ad Petrum archiepiscopum.---Commendat se paternis affectibus et sacris orationibus.  EPIST. CLXVIII. Ad eumdum.---Gratitudinem suam significat ob paternam benevolentiam; Liudgardam commendat, a qua ei dona mittuntur.  EPIST. CLXIX. Ad pontificem Rigbodum Trevirensis civitatis, cognomento Macharium.---Conqueritur de absentia amici, et intermisso commercio epistolico. Reprehendit in eo nimium amorem Maronis.  EPIST. CLXX. Ad eumdem.---Dolet de amici absentia.  EPIST. CLXXI. Ad eumdem.---Queritur de intermisso commercio litterarum. Ad horam expetit quaedam scripta sancti Leonis et Ven. Bedae. Ad sanctum Martinum invitat. Ibid. EPIST. CLXXII. Ad eumdem.---Dolet de absentia, et gaudium significat ob nuntium restitutae Machario sanitatis.  EPIST. CLXXIII. Ad Ioseppum.---Condolet ob infirmitatem corporis, et excitat ad patientiam. Commendat se orationibus; hortatur ad renovationem domus Dei, etc.,  EPIST. CLXXIV. Ad Remigium episcopum.---Commendat illi negotiatorem in Italiam proficiscentem: animam vero Ioseppi illius orationibus.  EPIST. CLXXV. Ad Remedium episcopum.---Gratias pro charitatis muneribus agit: ad bonas actiones stimulat. Ibid. EPIST. CLXXVI. Ad eumdem.---Commendat se ob veterem amicitiam illius orationibus.  EPIST. CLXXVII. Ad eumdem.---Confidentiam suam significat in eius orationibus, et ad bene obeundum episcopale officium hortatur, sub spe aeternae mercedis. Ibid. EPIST. CLXXVIII. Ad Aedilbertum episcopum.---Orationibus omnium et singulorum se commendat; hortatur ad patrum suorum sequenda vestigia, ad lectionem sanctae Scripturae, ad iuniorum instructionem.  EPIST. CLXXIX. Ad quemdam episcopum.---Ad aeterna suspirat. Hortatur ad officium pastorale diligenter obeundum. Auguria, avium cantus, et sternutationes aboleri vult.  EPIST. CLXXX. Ad quemdam episcopum.---Dolet de amici aegritudine; hortatur ad patientiam, ad virtutes, ac curam scholarium.  EPIST. CLXXXI. Ad quemdam.---Hortatur ad pietatem, reliquasque virtutes: commendat curam divinae laudis in ecclesiis illi commissis.  EPIST. CLXXXII. Ad Hechstanum presbyterum.---Hortatur ad virtutes: et orationibus amicorum cupit se commendari. Ibid. EPIST. CLXXXIII. Ad Monnam presbyterum et fratrem eius.---Hortatur ad saeculi contemptum, ad humilitatem.  EPIST. CLXXXIV. Ad presbyterum Eada.---Pro muneribus gratias agit; dolet se de gradu paupertatis raptum esse in voraginem divitiarum; orationibus se commendat.  EPIST. CLXXXV. Ad quemdam discipulum.---Gaudet ob discipuli prosperitatem et litterarum studium; hortatur ad poenitentiam et ad pugnam contra hostes animae. Ornatum corporis reprehendit.  EPIST. CLXXXVI. Ad amicum fidelem.---Ardorem charitatis suae significat; hortatur ut omnibus sit exemplum vitae. Commendat lectionem sancti Evangelii, et Libri Pastoralis sancti Gregorii.  EPIST. CLXXXVII. Ad quemdam filium.---Laudat discipuli devotionem et sapientiae studium. Non suos mores, sed exhortationes et sanctorum exempla sequi hortatur; commendat lectionem sanctae Scripturae, virtutum exercitium, curam adolescentum, etc.  EPIST. CLXXXVIII. Ad filium aegrotum.---Solatur illum, et hortatur ad confessionem peccatorum.  EPIST. CLXXXIX. Ad Antonium.---Conqueritur de sui oblivione, spectacula reprobat, et Homero se de iis scripsisse dicit, etc.  EPIST. CXC. Ad eumdem.---Nuntiat fratres insulae Lirinensis advenisse, et fratrem Adalhardi vocatum ad palatium fuisse, etc.  EPIST. CXCI. Ad eumdem.---Antonio ad se invisuro significat animi sui laetitiam. Homeri vanitatem in histrionibus carpit; conqueritur de intermisso litterarum commercio, quod ait non esse contra regularem vitam. Post obitum sui memoriam exoptat.  EPIST. CXCII. Ad eumdem.---Desiderat multum orationes Antonii, ut Deum semper amare possit et laudare.  EPIST. CXCIII.---Aenigmatica. Ibid. EPIST. CXCIV. Ad congregationem sanctae Mariae et patrem Moroaldum.---Cupit eorum societate frui et amicitia.  EPIST. CXCV. Ad matrem et filiam.---Hortatur ad bona opera, et precibus earum se commendat. Ibid. EPIST. CXCVI. Ad Eugeniam filiam.---Hortatur ad fortitudinem in tribulationibus, quas ipsa innocens cum Dei servis patitur ab iniquis regibus.  EPIST. CXCVII. Ad eumdem.---Castitatem cum eleemosynarum largitate commendat.  EPIST. CXCVIII. Ad Hundrudem feminam.---Hortatur ad devotionem et vitam exemplarem in palatio regis. Salutem precatur reginae, et Egfrido.  EPIST. CXCIX. Ad Aedilthydem, famulam Dei, olim reginam.---Instruit optimis vitae documentis.  EPIST. CC. Ad Edilthrudam.---Consolatur matrem de morte filii.  EPIST. CCI. Ad Magenharium comitem Senonicae civitatis.---Hortatur ad virtutes, curamque sui officii.  EPIST. CCII. Ad Amicum.---Charitatem suam amico significat.  EPIST. CCIII. Ad Gallicellulam.---De comparatione numerorum Veteris et Novi Testamenti. Ibid. EPIST. CCIV. Ad Fridugisum.---De tribus generibus visionum.  EPIST. CCV. Ad quemdam discipulum.---Causam dissensionis a se amolitur, et in amicitiam redire postulat.  EPIST. CCVI. Ad discipulum.---Reprehendit illum ob vitae perversitatem et ad emendationem hortatur.  EPIST. CCVII. Ad filium prodigum.---Reprehendit discipuli perversos mores, et ad emendationem vitae provocat exemplo cuiusdam nunc episcopi, olim sui condiscipuli.  EPIST. CCVIII. Ad eumdem.---Deplorat discipuli perversos mores, et illum ad meliora revocare conatur timore gehennae.  EPIST. CCIX. Ad amicum.---Conversum ad meliora hortatur ad constantiam.  EPIST. CCX.---Commendatitia cuiusdam presbyteri Fordradi ad amicos.  EPIST. CCXI.---Commendatitia Noroberet ad omnes amicos. Ibid. EPIST. CCXII.---Commendatio ad amicos pro peregrinantibus ad limina apostolorum. Ibid. EPIST. CCXIII. Ad Ragaubertum episcopum.---Conqueritur de novis exactionibus, quibus ministri episcopales vexabant presbyteros in ecclesiis sancti Martini servientes.  EPIST. CCXIV. Ad Nifridium episcopum.---Memoriam sui in orationibus exorat; Benedictum a se digredientem commendat.  EPIST. CCXV. Ad dilectissimos Patres.---Hortatur illos ad charitatem et ad labores vitae monasticae.  EPIST. CCXVI. Ad Cuniberctum episcopum.---Commendat memoriam contractae olim amicitiae. Ad opus praedicationis hortatur, nulla saeculi potestate aut vanitate impediendum.  EPIST. CCXVII. Ad Alchardum et Tifredum episcopos.---Hortatur illos ad officium praedicationis implendum.  EPIST. CCXVIII. Ad Ardbertum.---Hortatur ad ope a iustitiae et misericordiae; laudat illius bonitatem, eique commendat causam Lulli abbatis.  EPIST. CCXIX. Ad Leutfredum episcopum.---Solatur illum in tribulatione.  EPIST. CCXX. Ad Benedictum.---Quemdam fratrem, quem filium suum vocat, charitati, se vero in saeculi fluctibus iactatum precibus illius commendat. Pro herbis medicinalibus gratias refert, etc.  EPIST. CCXXI. Ad eumdem.---Epistolas mittit regi et aliis a Benedicto tradendas; optat saepius accipere ab ipso epistolas.  EPIST. CCXXII. Ad Hillirienses fratres.---Commemorat famam bonae illorum conversationis: precibus eorum se commendat: hortatur ad mutuam charitatem et pacem. . EPIST. CCXXIII. Ad Teotgarium abbatem et fratres quibus praeesse videtur.---Remittit fratres ad S. Martinum peregrinantes cum epistola: veniam illis ob inobedientiam et negligentiam exorat. Errantes optat revocari, non abiici.  EPIST. CCXXIV. Ad Friduinum.---Gratulatur adeptam curam monasteriorum SS. Benedicti et Ceolfridi, hortatur ut praesit gregi suo bono exemplo. Precibus se commendat.  EPIST. CCXXV. Ad fratres qui in Hibernia insula per diversa loca Deo deservire videntur.---Ob famam optimae conversationis ad se delatam laetatur: quae bona ipsorum Patres olim in Britannia, Gallia et Italia gesserint, depraedicat. Hortatur ad vitam regularem; docet quae debeat esse vita principum, monachorum, monialium et omnium Christianorum  EPIST. CCXXVI. Ad fratres in ecclesia beati Ioannis Baptistae Deo servientes.---Abbatem et fratres monasterii Montis-Olivi in familiaritatem suscipit, et illos hortatur ut militent pro fide catholica, et perseverent in observantia regulari.  EPIST. CCXXVII. Ad quosdam monachos.---Ambit eorum familiaritatem et orationes. Hortatur ad charitatem, humilitatem, obedientiam, ad curam regularis disciplinae, et laudis divinae.  EPIST. CCXXVIII. Ad Arnoldum abbatem.---Laudat eorum conversationem; hortatur ad virtutes religiosas, praesertim paupertatem in conviviis, in nummis, in vestimentis, etc.  EPIST. CCXXIX. Ad Eanulfum presbyterum. Commendat se eius orationibus: ad conversationem fraternam et regularem vitam, ad curam animarum, etc., hortatur.  EPIST. CCXXX. Ad Oniam sacerdotem.---Charitatem in praesente dulcem, in absente amaram dicit. Hortatur ad virtutes.  EPIST. CCXXXI. Ad eumdem.---Charitatem erga Deum et erga pauperes, miseros et peregrinos commendat. Ibid. EPIST. CCXXXII. Ad Gislam. Charitatem suam illi significat: ad omnia virtutum genera hortatur, et commendat sanctae Scripturae lectionem.  Fragmentum I.---Ad fratres sancti Niniani. Candidae Casae.  Fragmentum II.---Ad Eboracenses.  Fragmentum III.---Ad Osbertum patricium Merciorum. Ibid. Fragmentum IV.---Ad eumdem Osbertum patricium. Ib. Ordo alphabeticus personarum quibus B. Flaccus Alcuinus inscripsit epistolas suas.  BEATI ALCUINI OPERUM PARS SECUNDA.---OPUSCULA EXEGETICA SEU COMMENTATIONES IN SACRAM SCRIPTURAM.  OPUSCULUM PRIMUM.---INTERROGATIONES ET RESPONSIONES IN GENESIN. Ibid. Monitum praevium. Ibid. Praefatio Alcuini.  Incipiunt Quaestiones et Responsiones  De Benedictionibus patriarcharum.  Dicta beati Albini levitae super illud Geneseos: Faciamus hominem ad imaginem et similitudinem nostram.  De decem verbis legis.  OPUSCULUM SECUNDUM.---ENCHIRIDION. SEU EXPOSITIO PIA AC BREVIS IN PSALMOS POENITENTIALES, IN PSALMUM CXVIII ET GRADUALES.  Hymnus vetus de XV psalmis graduum.  OPUSCULUM TERTIUM.---COMPENDIUM IN CANTICUM CANTICORUM.  Monitum praevium. Ibid. Carmen in codice Vaticano praefixum sequenti commentariolo.  Incipit compendium.  Epistola ad Daphnin de illo Cantici Canticorum loco: Sexaginta sunt reginae et octoginta concubinae.  OPUSCULUM QUARTUM.---COMMENTARIA SUPER ECCLESIASTEN.  Monitum praevium. Ibid. Praefatio.  Incipiunt Commentaria.  Versus Albini ad lectorem.  Oratio Salomonis in dedicatione templi.  OPUSCULUM QUINTUM.---INTERPRETATIONES NOMINUM HEBRAICORUM PROGENITORUM DOMINI NOSTRI IESU CHRISTI.  Monitum praevium. Ibid. Interpretatio litteralis.  Interpretatio allegorica. Ibid. Interpretatio moralis.  OPUSCULUM SEXTUM.---COMMENTARIA IN SANCTI IOANNIS EVANGELIUM.  Monitum praevium. Ibid. Epistola ad sororem et filiam.  Epistola Christi famularum Gislae atque Rectrudae ad Albinum magistrum.  Epistola Albini magistri ad Gislam et Richtrudam.  LIBER PRIMUS.  CAPUT PRIMUM.---In principio erat Verbum apud Denm, per quem facta sunt omnia. Ioannes missus est ante eum, qui recipientes se facit filios Dei per gratiam. Ibid. CAP. II.---Ioannes negat se esse Christum, sed missum se ante ipsum, vocemque clamantis in deserto secundum Isaiam enuntiat.  CAP. III.---Quod ex duobus Ioannis discipulis qui secuti fuerant Dominum unus Andreas adduxit fratrem suum ad Iesum, qui Petrus ab ipso nuncupatur. Philippus quoque vocatus Nathanaeli indicat. Qui mox inter caetera Dei Filium confitetur. Hinc Iesus aquam convertit in vinum, creduntque in eum discipuli eius.  LIBER SECUNDUS.  CAP. IV. Appropinquante pascha Iudaeorum, eiicit vendentes et ementes de templo. Ibid. CAP. V.---Nicodemo inter multa dicit nisi renatum in regnum Dei intrare non posse, ut quod non iudicare sed salvare venerit mundum. Et manifestari dicit opera quae in Deo sunt acta.  CAP. VI.---Ioanni in Aenon baptizanti a suis discipulis dicitur quod cui ille testimonium perhibebat, hic baptizet, et quod omnes ad eum veniant. Quem ille Sponsum esse, et oportere crescere, se autem minui. Illumque de sursum et supra omnes esse. Credentemque in eum habere vitam aeternam. Super incredulum vero iram manere confirmat.  CAP. VII.---Ad puteum Iacob mulieri Samaritanae Christus se manifestans plurima mystice loquitur, et multi Samaritanorum credunt in eum, dicentes: Vere hic est Salvator mundi.  CAP. VIII.---Reguli cuiusdam filius aegrotans absentis Domini voce sanatur.  LIBER TERTIUS.  CAP. IX.---Hominem triginta octo annos habentem in infirmitate sua Iesus dicendo: Tolle grabatum tuum, et ambula, in Sabbato curavit, aequalem se, qui erat, faciens Deo. Ibid. CAP. X.---Quod sicut Pater suscitat mortuos, sic et Filius; et quod aequaliter cum Patre sit honorandus; et quod in eum credentes transeant de morte ad vitam. Venturam quoque pronuntiat horam qua de monumentis boni malique resurgent.  CAP. XI.---Ioannem lucernam appellat. Patrem quoque et Scripturas de se testimonium perhibere. Iudaeos se non recipientes venientem in nomine Patris, alium in nomine suo venturum recepturos. De se autem Moysen scripsisse testatur.  CAP. XII.---Appropinquante Iudaeorum pascha de quinque panibus et duobus piscibus quinque millia hominum satiavit. Pro quo signo cum regem vellent eum facere, fugit in montem. Dehinc ambulans super mare paventibus ait discipulis: Ego sum, nol te timere.  CAP. XIII.---A turbis quaesitus et inventus ait: Operamini cibum qui non perit, sed qui permanet in vitam aeternam. Et panem de coelis se dicit verum, vitamque mundi.  CAP. XIV.---Panem vitae se dicit, et resurrecturos credentes in se in novissimo die.  CAP. XV.---Murmurantes Pharisaei filium Ioseph eum dicunt. Et ipse inter plura carnem suam panem se daturume dicit pro mundi vita. Et caetera his similia plurima de pane et carne sua testatur.  CAP. XVI.---Verba sua spiritum vitamque pronuntiat, et unum ex duodecim diabolum appellat.  LIBER QUARTUS.  CAP. XVII.---Iudaeis interficere eum quaerentibus, ascendit occulte ad diem festum Scenopegiae, ubi diversa de eo et ab eo dicuntur. Et quaerentes eum apprehendere, nequiverunt, quia nondum venerat hora eius. Ibid. CAP. XVIII.---Multis de turba credentibus plurima loquitur, inter quae ait: Qui sitit, veniat ad me et bibat. Nicodemo quoque de audientia ipsius resistitur a Pharisaeis.  CAP. XIX.---Mulierem in adulterio deprehensam, adductamque ad se, nec ab accusatoribus condemnatam, ipse sub conditione, qua ulterius non peccaret, absolvit.  CAP. XX.---Lucem mundi se dicit. Pharisaeos de proprio testimonio refutans arguit. Iudicium suum verum ipse confirmat.  CAP. XXI.---Dicit Iudaeis quod in peccato suo morientur. A quibus cum esset interrogatus quis esset, respondit principium se esse, addens hoc: Cum exaltaveritis Filium Hominis, tunc cognoscetis quia ego sum.  CAP. XXII.---Iudaeis credentibus ait: Si manseritis in sermone meo, veritas liberabit vos. Quibus respondentibus se esse liberos dicit: Qui facit peccatum, servus est peccati.  CAP. XXIII.---Qui sermonem suum servaverit, eum mortem non visurum in aeternum dicit. Et inter caetera plurima, ante Abraham se esse affirmans exivit de templo.  LIBER QUINTUS.  CAP. XXIV.---Caeco a nativitate illuminato, multaque Pharisaeis anxietate turbatis, mundi lucem se dicit. Postea cognitus ab illuminato caeco adoratur. Ibid. CAP. XXV.---Qui non intrat per ostium in ovile ovium, furem esse, ostiumque se et pastorem ovium, pro quibus se animam positurum suam, et alias oves adducturum, ut fiat unum ovile et unus pastor, dicit.  CAP. XXVI.---Potestatem habere se dicit ponendi, ac resumendi animam suam. Facta quoque encaenia in Hierosolymis, et inter multa Pharisaeis sciscitantibus ait: Ego et Pater unum sumus. Et multi crediderunt in eum. Ibid. CAP. XXVII.---Lazarum amicum suum iam quatriduanum mortuum dormire dicit. Quem magna voce clamando resuscitans, solvi iubet simul et abire, plurimis credentibus ex Iudaeis.  CAP. XXVIII.---Pontifices adversus eum concilium colligunt, in quo Caiphas unum debere pro populo mori, ne cuncti perirent, prophetizat. Et ante sex dies Paschae de unguenti super pedes Domini profusi pretio murmur arguitur Iudae.  CAP. XXIX.---Turba cum ramis palmarum occurrens, clamat Osanna. Ipse vero super pullum sedit, Pharisaeis dicentibus: Totus mundus post eum abit.  CAP. XXX.---Nuntiatus gentibus eum videre volentibus, horam suae clarificationis esse dicit, et granum frumenti mortuum multum fructum pronuntiat allaturum. Ministrantem quoque sibi honorificandum promittit.  CAP. XXXI.---Animam suam turbatam esse dicenti, et clarificari se a Patre poscenti vox de coelo ait: Et clarificavi, et iterum clarificabo. Post haec multa prosequitur, inter quae se non ad iudicandum, sed ad salvandum mundum venisse testatur.  LIBER SEXTUS.  CAP. XXXII.---Surgens a coena, lavit pedes discipulorum, exemplum se dedisse dicens, ut ipsi conservis faciant quod omnium Dominum fecisse probatur.  CAP. XXXIII.---Non esse servum maiorem domino dicens, post testimonium Scripturae a Iuda se tradendum intincti panis porrectione significat, et discipulos multipliciter exhortatur.  CAP. XXXIV.---Non turbetur cor vestrum, ait discipulis: Ego sum via, veritas, et vita. Qui videt me, videt et Patrem. Ego in Patre, et Pater in me. Quodcunque peteritis in nomine meo, hoc faciam.  CAP. XXXV.---Diligentibus se discipulis, mandataque servantibus, Paracletum a Patre mittendum promittit, mansurumque cum eis in aeternum; seque pacem dare eis pacemque relinquere pollicetur.  CAP. XXXVI.---Se ipsum vitem, Patrem vero agricolam dicens, discipulosque palmites, ac sine se nihil eos facere posse testatur. Et multis locutionum modis alteram eis dilectionem inculcat, cuius merito possent quodcunque petierint impetrare.  CAP. XXXVII.---Eamdem dilectionem instantius commendans, contemnendum dicit odium mundi. Praedicens quoque qualia pro eius nomine sint passuri, et arguendum mundum a Paraclito de peccato, et de iustitia, et de iudicio, manifestat.  CAP. XXXVIII.---Modicum se ab eis videndum dicit; et iterum modicum, et non videndum. De quo quaerentibus discipulis, similitudinem mulieris post partum prae gaudio tristitiae non reminiscentis inducit. Et quos a Patre amari significat, corroborat relicturus dicens: In mundo pressuram habebitis, sed confidite, ego vici mundum.  LIBER SEPTIMUS.  CAP. XXXIX.---Ad Patrem de clarificatione sua loquens, discipulos prolixa et multimoda prosecutione commendat, passione protinus imminente. Ibid. CAP. XL.---Traditionis ac passionis eius per ordinem gesta narrantur.  CAP. XLI.---Resurrectionis similiter manifestatio declaratur, qua Maria Magdalene Petro et Ioanni nuntiat sublatum corpus de monumento. Quibus occurrentibus ac reversis, ipsa post angelicam visionem visum a se Dominum aestimans hortulanum, proprio mox ab eo revocatur ex nomine. Quem cognitum iubetur ut protinus discipulis nuntiare.  CAP. XLII.---Cum fores essent clausae, veniens ad discipulos pacem infert, manibus latereque monstrato. Quibus etiam per insufflationem significat Spiritum sanctum. Item post dies octo Thomas inspectu vel tactu lateris ac manuum in fidem confirmatur audiens: Beati qui non viderunt et crediderunt.  CAP. XLIII.---Manifestat se iterum ad mare Tiberiadis septem discipulis in captura piscium centum quinquaginta trium, cum resurrexisset a mortuis.  CAP. XLIV, XLV.---Usque tertio dicit Petro: Amas me? Quia ter eum negaverat; et pascendas oves aeque tertio commendans extensione manuum significat et quod crucis morte foret martyrio coronandus.---Dicit Simoni Petro Iesus. Simon Ioannis, diligis me plus his? etc., usque Clarificaturus esset Deum.  CAP. XLVI.---Dicit Dominus Petro: Sequere me, usque ubi dicitur: Et scimus quia verum est testimonium eius.  OPUSCULUM SEPTIMUM.---TRACTATUS SUPER TRES SANCTI PAULI AD TITUM, AD PHILEMONEM ET AD HEBRAEOS EPISTOLAS.  COMMENTATIO BREVIS IN QUASDAM SANCTI PAULI APOSTOLI SENTENTIAS.  BEATI ALCUINI COMMENTARIORUM IN APOCALYPSIN LIBRI QUINQUE.  INDEX ANALYTICUS RERUM QUAE IN COMMENTARIUS ALCUINI IN APOCALYPSIN CONTINENTUR.  FINIS TOMI CENTESIMI. Send your suggestions, comments or queries to our Webmaster.   